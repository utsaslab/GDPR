Ügyszám: NAIH/2018/2570/2/V
Ügyintéző: […]

[…] részére
[…]

[…]

Tisztelt […]!
A Nemzeti Adatvédelmi és Információszabadság Hatósághoz (a továbbiakban: „Hatóság”)
érkezett levelében arról kért tájékoztatást, hogy kiterjed-e az Ön cégére a GDPR hatálya, ha
csak a megbízási szerződéseik teljesítése érdekében kezelnek kevés számú személyes
adatot a szerződéses partnerekkel és kapcsolattartóikkal összefüggésben.
Megkeresésével kapcsolatban a Hatóság az alábbiakról tájékoztatja Önt.
A Hatóságnak a konzultációs beadványok megválaszolására az információs önrendelkezési
jogról és az információszabadságról szóló 2011. évi CXII. törvény (a továbbiakban: „Info
tv.”) 38. §-a alapján nincs törvényi kötelezettsége1. A Hatóság az Alaptörvény
rendelkezéseiből fakadó szerepére tekintettel első sorban a következő típusú konzultációs
célú beadványokat válaszolja meg:
•
•
•
•

Az egyéni joggyakorlás ügyében való tájékozódás, ha a beadvány közvetlenül az
állampolgártól érkezik.
Az állami-önkormányzati szervektől jogértelmezési kérdésekben érkezett
beadványok.
A Hatóság működésével, hatáskörének gyakorlásával kapcsolatos tájékoztatáskérés.
A Hatóság nemzetközi kötelezettségeihez kötődő megkeresések.

A Hatóság figyelembe veszi továbbá, ha a konzultációs megkeresés az adatvédelem
érdekeit és az egységes jogalkalmazást segíti. A Hatóság egyéb esetekben – a Hatóság
személyi kapacitásaira és az ügy súlyára, valamint az érintettek körére tekintettel – mérlegeli
a válaszadás lehetőségét, és a kérdések érdemi megválaszolását elutasíthatja, különös
tekintettel arra az esetre, ha a konzultációs megkeresés piaci szereplőktől, cégektől, jogi
képviselettel hivatásszerűen foglalkozó személyektől érkezik. Mindezekre tekintettel a
Hatóság megkeresésére az alábbi általános tájékoztatást adja.
1

38. § (2) A Hatóság feladata a személyes adatok védelméhez, valamint a közérdekű és a közérdekből nyilvános
adatok megismeréséhez való jog érvényesülésének ellenőrzése és elősegítése.
(3) A Hatóság a (2) bekezdés szerinti feladatkörében az e törvényben meghatározottak szerint
a) bejelentés alapján vizsgálatot folytat;
b) hivatalból adatvédelmi hatósági eljárást folytathat;
c) hivatalból titokfelügyeleti hatósági eljárást folytathat;
d) a közérdekű adatokkal és a közérdekből nyilvános adatokkal kapcsolatos jogsértéssel összefüggésben
bírósághoz fordulhat;
e) a más által indított perbe beavatkozhat;
f) adatvédelmi nyilvántartást vezet.

2

1. Az EURÓPAI PARLAMENT ÉS A TANÁCS (EU) 2016/679 RENDELETE a természetes
személyeknek a személyes adatok kezelése tekintetében történő védelméről és az ilyen
adatok szabad áramlásáról, valamint a 95/46/EK rendelet hatályon kívül helyezéséről
(általános adatvédelmi rendelet, a továbbiakban: „GDPR”) 2018. május 25-től alkalmazandó
az Európai Unió területén és közvetlenül kötelező szabályokat tartalmaz. Az adatkezelőknek
a fenti időpontig kell összhangba hozniuk a működésüket a GDPR szabályaival2.
Az információs önrendelkezési jogról és az információszabadságról szóló 2011. évi CXII.
törvény jelenleg Országgyűlés előtt lévő módosítása fogja tartalmazni a GDPR
alkalmazásához szükséges eljárási és részletszabályokat. A jelen tájékoztatás emiatt
kizárólag a GDPR szabályain alapul.
2. A GDPR 2. cikke alapján a GDPR tárgyi hatálya minden személyes adat kezelésére
kiterjed a 2. cikk szerinti kivételekkel, akár automatikus, akár ember által kezelt nyilvántartási
rendszerben történik3. Ennek hatálya alól például az uniós intézmények, szervek, hivatalok
és ügynökségek általi adatkezelés, és az információs társadalommal összefüggő
szolgáltatásokkal kapcsolatos egyes adatkezelés lett kivéve.
Ennek megfelelően az adatkezelés gyakorisága, mennyisége vagy célja nem releváns a
hatály szempontjából, ha a 2. cikk nem említi speciális kivételként.
3. A GDPR 4. cikk 1. alpontja4 szerint személyes adat bármely olyan információ, amely akár
közvetve akár közvetetten egy adott természetes személyhez köthető. Ennek alapján például
a természetes személy nevét tartalmazó céges email cím is lehet személyes adat, illetve a
természetes személy kapcsolattartó neve is az lesz.
2

GDPR preambulum (171) bekezdés E rendelet hatályon kívül helyezi a 95/46/EK irányelvet. Az e rendelet
alkalmazásának időpontja előtt megkezdett adatkezelést e rendelet hatálybalépésének időpontjától számított két
éven belül összhangba kell hozni e rendelettel. Ha az adatkezelés a 95/46/EK irányelv szerinti hozzájáruláson
alapul és az érintett az e rendeletben foglalt feltételekkel összhangban adta meg hozzájárulását, nem kell
ismételten az érintett engedélyét kérni ahhoz, hogy az adatkezelő e rendelet alkalmazási időpontját követően is
folytathassa az adatkezelést. A 95/46/EK irányelv alapján a Bizottság által hozott határozatok, valamint a
felügyeleti hatóságok által kiadott engedélyek hatályban maradnak mindaddig, amíg módosításukra, felváltásukra
vagy hatályon kívül helyezésükre sor nem kerül.
3
GDPR 2. cikk (1) E rendeletet kell alkalmazni a személyes adatok részben vagy egészben automatizált módon
történő kezelésére, valamint azoknak a személyes adatoknak a nem automatizált módon történő kezelésére,
amelyek valamely nyilvántartási rendszer részét képezik, vagy amelyeket egy nyilvántartási rendszer részévé
kívánnak tenni.
(2) E rendelet nem alkalmazandó a személyes adatok kezelésére, ha azt:
a) az uniós jog hatályán kívül eső tevékenységek során végzik;
b) a tagállamok az EUSZ V. címe 2. fejezetének hatálya alá tartozó tevékenységek során végzik;
c) természetes személyek kizárólag személyes vagy otthoni tevékenységük keretében végzik;
d) az illetékes hatóságok bűncselekmények megelőzése, nyomozása, felderítése, vádeljárás lefolytatása vagy
büntetőjogi szankciók végrehajtása céljából végzik, ideértve a közbiztonságot fenyegető veszélyekkel szembeni
védelmet és e veszélyek megelőzését.
(3) A személyes adatok uniós intézmények, szervek, hivatalok és ügynökségek általi kezelésére a 45/2001/EK
rendeletet kell alkalmazni. A 45/2001/EK rendeletet, valamint a személyes adatok ilyen kezelésére vonatkozó
egyéb uniós jogi aktusokat a 98. cikkel összhangban hozzá kell igazítani az e rendeletben foglalt elvekhez és
szabályokhoz.
(4) E rendelet nem érinti a 2000/31/EK irányelv alkalmazását, különösen az irányelv 12–15. cikkében foglalt, a
közvetítő szolgáltatók felelősségére vonatkozó szabályokat.
4
GDPR 4. cikk 1. alpont „személyes adat”: azonosított vagy azonosítható természetes személyre („érintett”)
vonatkozó bármely információ; azonosítható az a természetes személy, aki közvetlen vagy közvetett módon,
különösen valamely azonosító, például név, szám, helymeghatározó adat, online azonosító vagy a természetes
személy testi, fiziológiai, genetikai, szellemi, gazdasági, kulturális vagy szociális azonosságára vonatkozó egy
vagy több tényező alapján azonosítható;

3

4. A személyes adatok kezelése általánosságban (jogalaptól függetlenül) akkor jogszerű a
GDPR alapján, ha az adatkezelő az adatkezelés megkezdése előtt
(i)

meghatározza az adatkezelés céljait és az egyes célokhoz szükséges minimális
személyes adatot, és

(ii) minden egyes céllal kapcsolatban meghatározza, hogy a GDPR 6. cikkében
felsorolt5 jogalapok közül melyikre hivatkozással kezeli a személyes adatokat az
egyes célokból, és
(iii) meglelő adatvédelmi tájékoztatót készít és tesz elérhetővé az érintettek számára
figyelemmel a választott jogalapok esetleges többlet feltételeire, és
(iv) meghatározza, hogy az adatokhoz ki és milyen módon férhet hozzá, védve a
személyes adatokat a jogosulatlan hozzáférés ellen, és
(v) a fenti lépéseket megfelelően dokumentálja, hogy utólagosan bizonyítható legyen
(elszámoltathatóság).
5. Amennyiben a személyes adatok kezelése kizárólag a megbízási szerződésük teljesítése
céljából, a szerződő partnerük érdekében történik, és ezen adatokat kizárólag ezzel
kapcsolatban használják fel, akkor alkalmazható például a GDPR 6. cikk (1) (b) pontja
szerinti jogalap természetes személy szerződéses partner személyes adatainak kezelésére.
Amennyiben a személyes adat a nem természetes személy szerződő partnerük
munkavállalójáé, akkor a személyes adatokat a szerződéses partnerük továbbítja Önök felé
a kapcsolattartáshoz szükséges mértékben. Ilyenkor a munkáltató (szerződéses partnerük) a
GDPR 6. cikk (1) (b) pontja és a munka törvénykönyvéről szóló 2012. évi I. törvény (a
továbbiakban: „Mt.”) 10. § (1) bekezdése alapján6 szerzi meg és kezeli a személyes
adatokat, míg Önök a GDPR 6. cikk (1) (f) pontja szerint a szerződéses partnerük jogos
érdekében veszik át tőle és kezelik a személyes adatokat a célhoz szükséges mértékben és
ideig.
A GDPR 6. cikk (1) (f) pontjára történő hivatkozás esetén fontos annak dokumentálása,
hogy a harmadik személy jogos érdekének érvényesítése előnyt élvez az adott esetben a
munkavállaló személyes adataihoz fűződő rendelkezési jogához képest, mivel a
munkavállaló munkakörének ellátásához szükséges és arányos korlátozás.
5

GDPR 6. cikk (1) bekezdés A személyes adatok kezelése kizárólag akkor és annyiban jogszerű, amennyiben
legalább az alábbiak egyike teljesül:
a) az érintett hozzájárulását adta személyes adatainak egy vagy több konkrét célból történő kezeléséhez;
b) az adatkezelés olyan szerződés teljesítéséhez szükséges, amelyben az érintett az egyik fél, vagy az a
szerződésmegkötését megelőzően az érintett kérésére történő lépések megtételéhez szükséges;
c) az adatkezelés az adatkezelőre vonatkozó jogi kötelezettség teljesítéséhez szükséges;
d) az adatkezelés az érintett vagy egy másik természetes személy létfontosságú érdekeinek védelme miatt
szükséges;
e) az adatkezelés közérdekű vagy az adatkezelőre ruházott közhatalmi jogosítvány gyakorlásának keretében
végzett feladat végrehajtásához szükséges;
f) az adatkezelés az adatkezelő vagy egy harmadik fél jogos érdekeinek érvényesítéséhez szükséges, kivéve, ha
ezen érdekekkel szemben elsőbbséget élveznek az érintett olyan érdekei vagy alapvető jogai és szabadságai,
amelyek személyes adatok védelmét teszik szükségessé, különösen, ha az érintett gyermek.
Az első albekezdés f) pontja nem alkalmazható a közhatalmi szervek által feladataik ellátása során végzett
adatkezelésre.
6
Mt. 10. § (1) A munkavállalótól csak olyan nyilatkozat megtétele vagy adat közlése kérhető, amely személyiségi
jogát nem sérti, és a munkaviszony létesítése, teljesítése vagy megszűnése szempontjából lényeges. A
munkavállalóval szemben csak olyan alkalmassági vizsgálat alkalmazható, amelyet munkaviszonyra vonatkozó
szabály ír elő, vagy amely munkaviszonyra vonatkozó szabályban meghatározott jog gyakorlása, kötelezettség
teljesítése érdekében szükséges.

4
Tájékoztatom továbbá, hogy amennyiben Önök saját munkavállalókkal is rendelkeznek,
akkor a GDPR 6. cikk (1) (b) pontja és az Mt. 10. § (1) bekezdése alapján személyes
adatokat kezelnek, amire szintén kiterjed a GDPR hatálya. A munkahelyi adatkezeléssel
kapcsolatban bővebb információ található a Hatóság honlapján az alábbi tájékoztatóban:
https://www.naih.hu/files/2016_11_15_Tajekoztato_munkahelyi_adatkezelesek.pdf
6. A GDPR 5. cikke7 tartalmazza azon fő irányelveket, amelyeket az adatkezelés során
figyelembe kell venni. Az adatkezelési szabályzatot akként szükséges összeállítaniuk, hogy
ezen általános szabályok érvényesüljenek.
A Hatóság a honlapján (https://www.naih.hu) az „EU adatvédelmi reform” menüpont alatt
folyamatosan frissülő tájékoztatásokat és iránymutatásokat nyújt a GDPR hatálybalépésére
történő felkészüléssel kapcsolatban.
A Hatóság – eljárási kereteket nélkülöző, konzultációs válaszként kiadott – jelen
tájékoztatása nem mentesíti annak címzettjét, illetve az adatkezelőt saját jogi álláspontja
kialakításának szükségessége, illetve az adatkezelésért fennálló felelősség alól. A Hatóság
jelen ügyben rendelkezésre bocsátott információk alapján kialakított jogértelmezése más
hatóságot, a bíróságot és az adatkezelőt nem köti, annak csak iránymutató jellege van. Az
állásfoglalás, tájékoztatás kiadása tehát nem mentesíti annak címzettjét, illetve az
adatkezelőt saját jogi álláspontja kialakításának szükségessége, illetve az adatkezelésért
fennálló felelősség alól.
Budapest, 2018. május „

„

Üdvözlettel:
Dr. Péterfalvi Attila
elnök
c. egyetemi tanár

7

GDPR 5. cikk (1) A személyes adatok:
a) kezelését jogszerűen és tisztességesen, valamint az érintett számára átlátható módon kell végezni
(„jogszerűség, tisztességes eljárás és átláthatóság”);
b) gyűjtése csak meghatározott, egyértelmű és jogszerű célból történjen, és azokat ne kezeljék ezekkel a
célokkal össze nem egyeztethető módon; a 89. cikk (1) bekezdésének megfelelően nem minősül az eredeti céllal
össze nem egyeztethetőnek a közérdekű archiválás céljából, tudományos és történelmi kutatási célból vagy
statisztikai célból történő további adatkezelés („célhoz kötöttség”);
c) az adatkezelés céljai szempontjából megfelelőek és relevánsak kell, hogy legyenek, és a szükségesre kell
korlátozódniuk („adattakarékosság”);
d) pontosnak és szükség esetén naprakésznek kell lenniük; minden észszerű intézkedést meg kell tenni annak
érdekében, hogy az adatkezelés céljai szempontjából pontatlan személyes adatokat haladéktalanul töröljék vagy
helyesbítsék („pontosság”);
e) tárolásának olyan formában kell történnie, amely az érintettek azonosítását csak a személyes adatok kezelése
céljainak eléréséhez szükséges ideig teszi lehetővé; a személyes adatok ennél hosszabb ideig történő tárolására
csak akkor kerülhet sor, amennyiben a személyes adatok kezelésére a 89. cikk (1) bekezdésének megfelelően
közérdekű archiválás céljából, tudományos és történelmi kutatási célból vagy statisztikai célból kerül majd sor, az
e rendeletben az érintettek jogainak és szabadságainak védelme érdekében előírt megfelelő technikai és
szervezési intézkedések végrehajtására is figyelemmel („korlátozott tárolhatóság”);
f) kezelését oly módon kell végezni, hogy megfelelő technikai vagy szervezési intézkedések alkalmazásával
biztosítva legyen a személyes adatok megfelelő biztonsága, az adatok jogosulatlan vagy jogellenes kezelésével,
véletlen elvesztésével, megsemmisítésével vagy károsodásával szembeni védelmet is ideértve („integritás és
bizalmas jelleg”).
(2) Az adatkezelő felelős az (1) bekezdésnek való megfelelésért, továbbá képesnek kell lennie e megfelelés
igazolására („elszámoltathatóság”).

