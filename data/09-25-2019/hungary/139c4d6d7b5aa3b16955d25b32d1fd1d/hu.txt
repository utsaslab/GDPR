Ügyszám:
Ügyintéző:

NAIH/2018/2170/2/K
[…]

[…] részére
[…]
Tisztelt […]!
A Nemzeti Adatvédelmi és Információszabadság Hatóságnak elektronikus úton
küldött levelében az Európai Unió új általános adatvédelmi rendeletére (a
továbbiakban: GDPR) való felkészülés érdekében azzal kapcsolatban kér
tájékoztatást, hogy háziorvosoknak kötelező-e adatvédelmi tisztviselő alkalmazása,
továbbá szükséges-e hatásvizsgálatot csinálniuk.
Ezeket illetően először is szeretném felhívni a figyelmét arra, hogy az Adatvédelmi
Irányelv 29. cikke alapján létrehozott Adatvédelmi Munkacsoport az adatvédelmi
tisztviselőkkel és az adatvédelmi hatásvizsgálattal kapcsolatban is bocsátott már ki
iránymutatást. Ezek a 243. és a 248. számú iránymutatások, amelyek egyébként – a
többi iránymutatással együtt – elérhetők a Hatóság honlapjáról a következő linken:
http://www.naih.hu/29-es-munkacsoport-iranymutatasai.html Tájékoztatom, hogy
kérdéseivel kapcsolatos álláspont kialakítása során ezen iránymutatásokban írt
szempontok is figyelembe vételre kerültek.
1./ Azt, hogy mikor kell adatvédelmi tisztviselőt alkalmazni, a GDPR 37. cikk (1)
bekezdése határozza meg. Ez alapján az adatkezelőnek (adatfeldolgozónak)
adatvédelmi tisztviselőt kell kijelölnie minden olyan esetben, amikor:
a) az adatkezelést közhatalmi szervek vagy egyéb, közfeladatot ellátó szervek
végzik, kivéve az igazságszolgáltatási feladatkörükben eljáró bíróságokat;
b) az adatkezelő vagy az adatfeldolgozó fő tevékenységei olyan adatkezelési
műveleteket foglalnak magukban, amelyek jellegüknél, hatókörüknél és/vagy
céljaiknál fogva az érintettek rendszeres és szisztematikus, nagymértékű
megfigyelését teszik szükségessé;
c) az adatkezelő vagy az adatfeldolgozó fő tevékenységei a személyes adatok 9. cikk
szerinti különleges kategóriáinak és a 10. cikkben említett, büntetőjogi felelősség
megállapítására vonatkozó határozatokra és bűncselekményekre vonatkozó adatok
nagy számban történő kezelését foglalják magukban.
Elmondható, hogy a háziorvosi tevékenység tekintetében mindhárom esetkör
vizsgálatának helye van.
2.) A 243. számú iránymutatás alapján a közhatalmi szerv vagy egyéb, közfeladatot

ellátó szerv fogalmát a nemzeti jog szerint kell meghatározni, miután arra
vonatkozóan a GDPR nem tartalmaz előírást. Ezért a Hatóság álláspontja szerint
először azt kell megvizsgálni, hogy a háziorvosi tevékenység ilyennek minősül-e a
hazai jogban.
Az Alaptörvény XX. cikk (2) bekezdése alapján az egészséghez való jog
érvényesülését Magyarország az egészségügyi ellátás megszervezésével segíti elő.
Ezzel kapcsolatban az Alkotmánybíróság az 54/1996. (XI. 30.) határozatában
kimondta, hogy az egészséghez való jog biztosítása olyan alkotmányos állami
feladatot jelent, amelyet az állam központi szervei és a helyi önkormányzati –
továbbá egyéb – szervek rendszere révén valósít meg. Ennek keretében az állam –
egyebek között – egészségügyi intézményhálózat működtetésére és az orvosi ellátás
megszervezésére köteles. Az egészségügyről szóló 1997. évi CLIV. törvény (a
továbbiakban: Eütv.) VII. Fejezete részletezi, hogy a lakosság egészségi állapotáért
fennálló felelősség körében az állam milyen feladatok ellátására köteles, a 143. §
alapján az egészségügy megszervezésével és irányításával kapcsolatos feladatok
ellátása az Országgyűlést, a Kormányt, a minisztert, az egészségügyi
államigazgatási szervet, a helyi önkormányzatokat, az egészségügyi szolgáltatók
további fenntartóit, az egészségbiztosítási szerveket, valamint a térségi
egészségszervezési államigazgatási szervet terheli.
Magyarország helyi önkormányzatairól szóló 2011. évi CLXXXIX. törvény 13. § (1)
bekezdésének 4. pontja és 23. § (5) bekezdésének 9. pontja alapján az
egészségügyi alapellátás biztosítása önkormányzati feladat, az egészségügyi
alapellátásról szóló 2015. évi CXXIII. törvény (a továbbiakban. alapellátási törvény)
5. § (1) bekezdés a) pontja alapján pedig a települési önkormányzat az egészségügyi
alapellátás keretében – egyebek mellett – a háziorvosi ellátásról köteles
gondoskodni. Az Eütv. 139. §-a továbbá úgy rendelkezik, hogy az egészségügyi
dolgozó egészségügyi szolgáltatás nyújtásával összefüggő tevékenységvégzése
során, valamint az egészségügyi szolgáltatóval munkavégzésre irányuló
jogviszonyban álló más személy ezen jogviszony alapján végzett, a betegellátással
és a betegirányítással közvetlenül összefüggő feladatai tekintetében közfeladatot
ellátó személynek minősül.
Mindezekből következően a Hatóság álláspontja szerint a háziorvosi ellátás
közfeladatnak minősül.
3.) A GDPR 37. cikk (1) bekezdésének a) pontja a közfeladatot ellátó „szervek”
adatkezelésére vonatkozóan állapít meg kötelezettséget, így a Hatóság a háziorvosi
tevékenységet ebből a szempontból is megvizsgálta.
Az információs önrendelkezési jogról és az információszabadságról szóló 2011. évi
CXII. törvény 26. §-a szintén tartalmazza a „közfeladatot ellátó szerv vagy személy”
fogalmát, a Hatóság véleménye szerint azonban annak nem feleltethető meg teljes
egészében a GDPR 37. cikk (1) bekezdésének a) pontjában írt fogalom, a GDPR
szóhasználata ahhoz képest szűkebb értelmezést tesz csak lehetővé.
2

Az egészségügyi tevékenység végzésének egyes kérdéseiről szóló 2003. évi
LXXXIV. törvény 7. § (1) bekezdése értelmében a háziorvosi tevékenység végzése
többféle jogviszony keretében (pl. közalkalmazotti jogviszonyban, egyéni
vállalkozóként, egyéni cég vagy valamilyen társas vállalkozás tagjaként) is történhet.
Ez a rendelkezés tehát az egészségügyi tevékenység végzésének jogi kereteit a
természetes személy oldaláról határozza meg. Ki kell emelni, hogy a fentebb
hivatkozott alapellátási törvény 8. § (1) bekezdése alapján a háziorvosi
tevékenységet szintén kizárólag személyesen lehet ellátni, a tevékenység
folytatására való jogosultságot – egyebek mellett – az arra jogosító, szintén a
természetes személyhez kötött szakképesítés teremti meg. Az önálló orvosi
tevékenységről szóló 2000. évi II. törvény 2. § (1) pontja pedig ugyancsak rögzíti,
hogy a háziorvos önálló orvosi tevékenységet csak személyesen folytathat az
önkormányzat által meghatározott háziorvosi körzetben. Erre figyelemmel a Hatóság
nem kíván állást foglalni abban a kérdésben, hogy a háziorvosi ellátás nyújtását a
hazai jogban lehetővé tevő formák közül melyik tartozik a „szerv” fogalmába, hanem
e tekinteben azt tekinti irányadónak, hogy az orvosi tevékenység folytatása az orvos
természetes személyhez kötődik.
Ezt támasztja alá a 243. számú iránymutatás 2.1.1. pontja is, amely kitér arra, hogy a
közjog vagy magánjog hatálya alá tartozó természetes személy is elláthat
közfeladatot. Erre az esetre nézve azonban az iránymutatás nem tekinti kötelezőnek,
hanem jó gyakorlatként ajánlja az adatvédelmi tisztviselő kijelölését.
A fentiek alapján a Hatóság álláspontja szerint a háziorvos nem tartozik a GDPR 37.
cikk (1) bekezdés a) pontjában meghatározott körbe. A háziorvosi tevékenységhez
kötődően azonban ugyanezen cikk b) és c) pontjaiban írt esetekben továbbra is
felmerülhet az adatvédelmi tisztviselő kijelölésének kötelezettsége, a következő
pontban írtak szerint.
4.) A GDPR 37. cikk (1) bekezdésének b) és c) pontja az adatvédelmi tisztviselőkkel
kapcsolatban, a 35. cikk (3) bekezdésének b) pontja pedig az adatvédelmi
hatásvizsgálattal kapcsolatban tartalmazza azt a feltételt, hogy a személyes adatok
kezelése „nagy számban” vagy „nagymértékben” történjen.
A „nagy számban” vagy „nagymértékben” történő adatkezelések fogalmának
értelmezését segíti a GDPR (91) preambulum-bekezdése, amely ugyan elsősorban
az adatvédelmi hatásvizsgálathoz kapcsolódik, azonban azt a Hatóság – külön
definíció hiányában – az adatvédelmi tisztviselőre vonatkozó szabályok
alkalmazásához is irányadónak tekinti. Ezen kívül további eligazítást tartalmaz a 243.
számú iránymutatás 2.1.3. pontja.
A fentiek alapján nem tartozik e körbe egy adott szakorvos, egészségügyi szakember
betegei egészségügyi adatainak kezelése. Ezzel szemben ha a betegek adatainak
kezelése egy kórház szokásos működésének keretében történik, már e
megállapítható ezen feltétel teljesülése.
3

A fentiek fényében a kérdésére utalva: ha az orvos egy kórház alkalmazottja, akkor –
ahogy a 243. számú iránymutatás utal is rá – a kórház szokásos működése
keretében végzett adatkezelés a „nagymértékű” vagy „nagy számban” történő
adatkezelés fogalmába tartozik, amelyre figyelemmel az adatkezelő kórház köteles
lesz adatvédelmi tisztviselőt alkalmazni. Ha pedig az orvos a saját betegeinek adatait
kezeli, akkor – ha egyéb kötelező feltétel nem teljesül – nem köteles adatvédelmi
tisztviselőt alkalmazni. Ha az orvos más minőségben jár el, például gyógyászati
segédeszközök kereskedelmével foglalkozik, akkor a nem saját betegeire vonatkozó
különleges adatok tekintetében feltehetőleg köteles lesz adatvédelmi tisztviselő
alkalmazására, ha a fő tevékenységei ilyen adatok kezelését nagy számban foglalják
magukban. Ezt tehát minden esetben a konkrét ügy körülményei döntik el. A 243.
számú iránymutatás ezzel kapcsolatban azt ajánlja, hogy az adatkezelők
dokumentálják a figyelembe vett tényezőket, belső elemzést annak érdekében, hogy
a későbbiek során igazolhatók legyenek az adatvédelmi tisztviselő szükségességéről
szóló döntés szempontjai.
5./ Az adatvédelmi tisztviselő alkalmazásával kapcsolatban szeretném még felhívni a
szíves figyelmét az adatvédelmi tisztviselői feladatok független ellátására vonatkozó
követelményre. A GDPR 37. cikk (6) bekezdése lehetővé teszi, hogy az adatvédelmi
tisztviselő a feladatait szolgáltatási szerződéses jogviszony mellett az adatkezelő
(adatfeldolgozó) alkalmazottjaként is elláthassa. Ez utóbbi esetben a rendelet
megengedi azt is, hogy az adatvédelmi tisztviselő más feladatokat is ellásson, az
adatkezelőnek (adatfeldolgozónak) azonban biztosítania kell, hogy a további
feladatokból
ne
fakadjon
összeférhetetlenség.
Az
összeférhetetlenség
értelmezésével részletesen foglalkozik a 243. számú iránymutatás 3.5. pontja, amely
ennek eldöntéséhez fő irányzékul azt határozza meg, hogy az adatvédelmi tisztviselő
nem tölthet be olyan pozíciót, amelynek keretében ő határozza meg a személyes
adatok kezelésének céljait és eszközeit. Az adatvédelmi tisztviselő jogállását továbbá
a 38. cikk (3) bekezdésével összhangban úgy kell kialakítani, hogy e feladatai
ellátásával kapcsolatban utsításokat senkitől se fogadhasson el. A (97)
preambulumbekezdés ezt kiegészíti azzal, hogy az adatvédelmi tisztviselőknek –
függetlenül attól, hogy az adatkezelő alkalmazásában állnak-e – módjában kell, hogy
álljon kötelezettségeik és feladataik független ellátása.
6./ A fentiek alapján előfordulhat, hogy a GDPR 37. cikk (1) bekezdés alapján a
háziorvosnak nem kötelező az adatvédelmi tisztviselő kijelölése. A (75)
preambulumbekezdés alapján kiemelt kockázatnak tekinthető – egyebek mellett – az
egészségügyi adatok és a kiszolgáltatott személyek (különösen gyermekek)
adataiank kezelése a természetes személyek jogainak és szabadságainak
érintettsége szempontjából, így a Hatóság álláspontja szerint helyes gyakorlat, ha a
helyi önkormányzat adatvédelmi tisztviselője rálátással bír az egészségügyi
alapellátás körében felmerülő adatkezelési kockázatokra is, miután annak
biztosításáért végső soron az önkormányzat felelős.
7./ A GDPR 35. cikk (1) bekezdése határozza meg, hogy az adatvédelmi
4

hatásvizsgálatot mikor kell elvégezni, a (3) bekezdés pedig példálózó felsorolást ad
ezekre az esetekre, illetve további eligazítást nyújt e tekintetben is a már hivatkozott
(91) preambulumbekezdés.
A GDPR 35. cikk (3) bekezdésének b) pontja utal a különleges adatok kezelésére,
mint amelyeknek „nagy számban” történő kezelése esetében a hatásvizsgálatot el
kell végezni, így az egészségügyi adatok tekintetében a GDPR kifejezett
rendelkezése alapján felmerülhet a hatásvizsgálat kötelező elvégzése. Mint ahogy
fentebb arról már szó volt, a (91) preambulumbekezdés szerint nem tartozik e körbe
egy adott szakorvos, egészségügyi szakember betegei egészségügyi adatainak
kezelése.
Ha a tervezett adatkezelés nem teljesíti ez utóbbi kritériumot (tehát az adatok
kezelése nem történik „nagy számban”), akkor az adatkezelés valószínűsíthetően
magas kockázatának megítélése lesz a meghatározó a hatásvizsgálati kötelezettség
szempontjából. A személyek jogait és szabadságait érintő kockázatok
feltérképezéséhez és értelmezéséhez a (75) preambulum-bekezdésben foglaltak
szolgálnak irányzékul. Ha az adatkezelő bizonytalan a hatásvizsgálat
szükségességében, a 248. számú iránymutatás azt javasolja, hogy mindenképpen
végezze el a hatásvizsgálatot, mivel az segítséget jelenthet neki az adatvédelmi
szabályok betartásában.
Tájékoztatom, hogy a GDPR 35. cikk (4) bekezdése értelmében Hatóságunk
összeállít és nyilvánosságra hoz majd egy jegyzéket, amely azon adatkezelési
műveletek típusait tartalmazza, amelyekre vonatkozóan az adatvédelmi
hatásvizsgálatot el kell végezni. Megjegyzem, hogy miután a 35. cikk (6) bekezdése
értelmében e lista elfogadását megelőzően a Hatóságnak még egységességi
mechanizmust is igénybe kell vennie, amelyre csak a GDPR alkalmazandóvá válását
követően van lehetőség, e jegyzék elfogadása szintén csak ezen időpontot követően
történhet meg.
A GDPR 35. cikk (1) bekezdése azonban az adatkezelőkre nézve olyan
kötelezettséget fogalmaz meg, amely az említett listától függetlenül írja elő az
adatvédelmi hatásvizsgálat elkészítését, ha a meghatározott feltételek fennállnak.
Ebből következően amennyiben az adatkezelés az e bekezdésben foglaltakat
teljesíti, úgy az adatvédelmi hatásvizsgálat elkészítésétől nem lehet eltekinteni. A 35.
cikk (4) bekezdés szerinti lista az adatkezelő mérlegelési tevékenységét segíti azzal,
hogy a listán szereplő adatkezelési műveletek tekintetében nem kell feltérképeznie,
számba vennie és értékelnie az érintettre vonatkozó hatásokat, azonban maga a
kötelezettség a listától függetlenül fennáll.
Szeretném továbbá felhívni a szíves figyelmét az információs önrendelkezési jogról
és az információszabadságról szóló 2011. évi CXII. törvénynek az uniós adatvédelmi
reform okán szükséges módosításáról szóló tervezet egyik rendelkezésére. Ez a
tervezet – amely várhatóan hamarosan benyújtásra kerül az Országgyűlés elé – úgy
rendelkezik, hogy kötelező adatkezelés esetén az adatvédelmi hatásvizsgálatot az
5

adatkezelést előíró jogszabály előkészítője folytatja le. Miután a háziorvosi ellátás
során számos kötelező adatkezelés valósul meg, ezen rendelkezés alapján ilyen
esetekben a háziorvosnak nem kell majd hatásvizsgálatot elvégezni, hanem az már
a jogalkotási eljárás során megtörténik.
A Hatóság – eljárási kereteket nélkülöző, konzultációs válaszként kiadott – jelen
tájékoztatása sem jogszabálynak, sem egyéb jogi eszköznek nem tekinthető, az
normatív jelleggel, jogi erővel, illetve kötelező tartalommal nem rendelkezik. A
Hatóság jelen ügyben rendelkezésre bocsátott információk alapján kialakított
jogértelmezése más hatóságot, a bíróságot és az adatkezelőt nem köti, annak csak
iránymutató jellege van. Az állásfoglalás, tájékoztatás kiadása tehát nem mentesíti
annak címzettjét, illetve az adatkezelőt saját jogi álláspontja kialakításának
szükségessége, illetve az adatkezelésért fennálló felelősség alól.
Budapest, 2018. május „

.”

Üdvözlettel:

Dr. Péterfalvi Attila
elnök
c. egyetemi tanár

6

