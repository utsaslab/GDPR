Ügyszám:
Ügyintéző:

NAIH/2018/2599/2/K
[…]

[…]
részére
[…]

Tisztelt […]!
Elektronikus úton küldött levelében kéri a Nemzeti Adatvédelmi és Információszabadság
Hatóság (a továbbiakban: Hatóság) tájékoztatását arra vonatkozólag, hogy civil
szervezetnek kell-e a GDPR-t alkalmazni.
Levelében előadja, hogy két évente tartanak találkozókat, amire írásban jelentkeznek a
résztvevők, ez alapján tudják szervezni a további dolgaikat, valamint arról ad tájékoztatást,
hogy nem végeznek gazdasági tevékenységet, közhasznú szervezetként működnek.
A levelében feltett kérdés megválaszolásához először is azt kell megvizsgálni, hogy a
GDPR-t mely adatkezelésekre kell alkalmazni, az vonatkozik-e civil szervezetre. Ezt a GDPR
2. cikke határozza meg, amely értelmezését a 4. cikkben írt fogalom-meghatározások és a
(14)-(18) preambulum-bekezdések segítik.
A GDPR 2. cikk (1) bekezdése szerint a rendeletet kell alkalmazni a személyes adatok
részben vagy egészben automatizált módon történő kezelésére, valamint azoknak az
adatoknak a nem automatizált kezelésére, amelyek valamely nyilvántartási rendszer részét
képezik, vagy amelyeket egy nyilvántartási rendszer részévé kívánnak tenni. Az adatkezelés
fogalmát a 4. cikk 2. pontja határozza meg. A GDPR (15) preambulum-bekezdése szerint a
természetes személyek védelme a személyes adatok automatizált eszközök útján végzett
kezelése mellett a manuális kezelésére is vonatkozik, ha a személyes adatokat nyilvántartási
rendszerben tárolják vagy kívánják tárolni. Olyan iratok, illetve iratok csoportjai és azok
borítóoldalai, amelyek nem rendszerezettek meghatározott szempontok szerint, nem
tartoznak a rendelet hatálya alá. E rendelkezésekből az alábbiak következnek.
a) A GDPR hatálya a nyilvántartási céltól függetlenül kiterjed valamennyi automatizált
adatkezelésre. Az automatizált adatkezelés fogalmába az automatizált eszköz útján történő
adatkezelések tartoznak, amelyek – a manuális (azaz kézi) adatkezeléssel szemben –
jellemzően az adatokon elektronikus eszközzel, számítógéppel végzett adatkezelési
műveleteket jelentik.
b) A GDPR a manuálisan végzett adatkezelések tekintetében tartalmaz megszorító
rendelkezést. A kézi, azaz nem automatizált (más kifejezéssel: papír alapú) adatkezelések
esetében a rendelet hatálya csak azokra az adatokra terjed ki, amelyek valamely
nyilvántartási rendszer részei, vagy amelyek kezelése nyilvántartási céllal történik. Azt, hogy

mi minősül nyilvántartási rendszernek, a GDPR 4. cikk 6. pontja határozza meg, amely
szerint nyilvántartási rendszer a személyes adatok bármely módon – centralizált,
decentralizált vagy funkcionális, vagy földrajzi szempontok szerint – tagolt állománya, amely
meghatározott ismérvek alapján hozzáférhető. A nyilvántartás fogalma tehát tágan
értelmezhető, annak minősülhet bármilyen jegyzék, lista, amelyben az adatok bármilyen
szempont szerint kereshetők, illetve csoportosításra kerülnek.
Amennyiben tehát a civil szervezet tevékenysége során a személyes adatokat részben vagy
egészben automatizált módon, vagy nem automatizált módon nyilvántartási rendszerben
kezeli, akkor a GDPR hatálya alá tartozik.
Abban az esetben, ha a civil szervezet adatkezelése részben sem automatizált módon,
avagy nem nyilvántartás részeként történik, arra - annak érdekében, hogy a tagállami
hatáskörbe maradó adatkezelés esetében se maradjon védelem nélkül a személyes adatok
védelméhez fűződő alapjog - az információs önrendelkezési jogról és az
információszabadságról szóló 2011. évi CXII. törvény tervezett módosítása szerint a
rendeletet kell majd alkalmazni.
Szeretném még kiemelni, hogy a GDPR rendelkezéseitől csak akkor van lehetősége eltérni a
tagállami jogalkotónak, ha azt a GDPR kifejezetten megengedi. A GDPR ilyen felhatalmazást
tartalmaz például a különleges adatok kezelésére vonatkozó, a foglalkoztatással összefüggő,
vagy az egyházi adatkezelések nemzeti szabályozása esetén. A módosítási igénnyel érintett
hazai jogszabályok körének beazonosításához tehát elsősorban maga a rendelet jelenti a
kiindulópontot.
Felhívom a figyelmét arra, hogy az adatvédelmi jogszabályok előkészítésére Hatóságunknak
nincs hatásköre, a Hatóság a jogalkotási eljárásban véleményezőként vesz részt, így a
szabályozási tervek alakulásáról nem áll módunkban álláspontot kialakítani.

Budapest, 2018. május ……
Üdvözlettel:

Dr. Péterfalvi Attila
elnök
c. egyetemi tanár

2

