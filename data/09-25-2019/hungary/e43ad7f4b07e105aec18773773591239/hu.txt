Ügyszám: NAIH/2019/1074
Előzmény ügyszám: NAIH/2018/3693/V
…………………………. részére
…………………………
………………………
Tisztelt ………………….!
A Nemzeti Adatvédelmi és Információszabadság Hatósághoz (a továbbiakban: „Hatóság”)
érkezett levelében azzal kapcsolatban kért tájékoztatást, hogy az általános adatvédelmi
rendelet1 (a továbbiakban: "GDPR") alapján milyen jogalappal írhatja elő a munkáltató a
munkavállalók kötelező biometrikus azonosítását a munkahelyi belépéssel kapcsolatban.
A Hatóság az alábbiakról tájékoztatja.
A Hatóságnak a GDPR szerint és az információs önrendelkezési jogról és az
információszabadságról szóló 2011. évi CXII. törvény (a továbbiakban: Infotv.) 38. §-a2
szerint sem feladata, hogy valamely meghatározott adatkezelés értékelését elvégezze és
annak jogszabályi megfelelőségéről előzetesen állásfoglalást alakítson ki vagy adatkezelési
kérdésekben konzultációt folytasson. Ilyen tevékenység folytatása jelentősen meg is haladná
a Hatóság erőforrásait. Az adatkezelés valamennyi ismérve az adatkezelőnél áll
rendelkezésre, ezért elsősorban ő képes annak megítélésére, hogy a jogszabályi megfelelés
érdekében milyen intézkedések lehetnek szükségesek; a Hatóság nem veheti át az
adatkezelő e tekintetben fennálló felelősségét. Ezzel összhangban a GDPR is azt írja elő a
Hatóság egyik feladatául, hogy felhívja az adatkezelők (adatfeldolgozók) figyelmét a rendelet
szerinti kötelezettségeikre, és kérésre tájékoztatást nyújtson az érintettnek az őt megillető
jogok gyakorlásával kapcsolatban [GDPR 57. cikk (1) bekezdés d) és e) pontja3].
Tájékoztatom továbbá, hogy a Hatóság egyedi adatkezelést – főszabály szerint – csak
vizsgálati vagy hatósági eljárás keretében minősít, az eset összes körülményének
figyelembevételével. A megváltozott jogi környezet, az Európai Adatvédelmi Testület
jogegységesítő, autentikus-jogértelmező szerepe és a Hatósághoz érkező, egyedi ügyekre
vonatkozó álláspont kialakítása iránti kérések nagy száma miatt a Hatóság vizsgálati és
hatósági eljárásaihoz szükséges erőforrásokra is tekintettel – főszabály szerint – a
személyes adatok védelmére vonatkozó előírások értelmezésére és magyarázatára irányuló
megkeresésekre nem ad ki egyedi állásfoglalást. Mindez természetesen nem érinti az
adatvédelmi hatásvizsgálat eredményének függvényében lefolytatandó előzetes
konzultációkat, a tanúsítás keretei között esetlegesen sorra kerülő egyeztetéseket, valamint
a jogszabályból fakadó tájékoztatási kötelezettségek teljesítését.
1

Az EURÓPAI PARLAMENT ÉS A TANÁCS (EU) 2016/679 rendelete a természetes személyeknek a személyes adatok
kezelése tekintetében történő védelméről és az ilyen adatok szabad áramlásáról, valamint a 95/46/EK irányelv hatályon kívül
helyezéséről; elérhetősége: https://www.naih.hu/files/GDPR_TXT_HU.pdf
2
Infotv. 38. § „(2) A Hatóság feladata a személyes adatok védelméhez, valamint a közérdekű és a közérdekből nyilvános
adatok megismeréséhez való jog érvényesülésének ellenőrzése és elősegítése, továbbá a személyes adatok Európai Unión
belüli szabad áramlásának elősegítése.
(2a) Az általános adatvédelmi rendeletben a felügyeleti hatóság részére megállapított feladat- és hatásköröket a Magyarország
joghatósága alá tartozó jogalanyok tekintetében az általános adatvédelmi rendeletben és e törvényben meghatározottak szerint
a Hatóság gyakorolja.”
3
A GDPR 57. cikk (1) bekezdés d) és e) pontja alapján „Az e rendeletben meghatározott egyéb feladatok sérelme nélkül, a
felügyeleti hatóság a saját területén ellátja a következő feladatokat
d) felhívja az adatkezelők és az adatfeldolgozók figyelmét az e rendelet szerinti kötelezettségeikre;
e) kérésre tájékoztatást ad bármely érintettnek az e rendelet alapján őt megillető jogok gyakorlásával kapcsolatban, és e célból
adott esetben együttműködik más tagállamok felügyeleti hatóságaival;”

2

A fentiekre és a beadványában foglaltakra tekintettel a Hatóság az alábbiakra hívja fel a
szíves figyelmét.
Általánosságban a munkahelyi adatkezelések, így a munkavállalók biometrikus adatai
esetében a joggyakorlat nem változik a tekintetben 2018. május 25-öt követően sem, hogy
erős függelmi viszonyokban a hozzájárulás jogcím főszabály szerint nem alkalmazható a
személyes adatok kezelésére. Ezt erősítik meg a GDPR rendelkezései és az Adatvédelmi
Irányelv 29. cikke alapján létrehozott Adatvédelmi Munkacsoport 259. számú
iránymutatása, amely a Hatóság honlapján is elérhető magyarul4. Ebből fakadóan az
érintett hozzájárulása tipikusan nem képezheti az adatkezelés érvényes jogalapját erős
függelmi jogviszonyokban.
Ugyanezen okból a munkaszerződésbe vagy kollektív szerződésbe foglalt biometrikus
adatszolgáltatási kötelezettség sem jogszerű, és egyébként ez az adatkezelés a
munkaszerződés teljesítéséhez nem is feltétlenül szükséges.
Egyes kivételes esetekben azonban, ha a hozzájárulás szabadon és következményektől
mentesen megtagadható, továbbá ha a hozzájárulás nem a munkaviszony fenntartásának
feltétele, akkor az adatkezelés jogalapjául az érintett hozzájárulása is szolgálhat. Ha a
hozzájárulás nélkül az érintett munkaviszonya megszűnik vagy terhesebbé válik, valamely
előnytől elesik, vagy egyéb hátrányt szenved el, akkor a hozzájárulás érvénytelen az
akaratképzés szabadságának hiánya miatt.
Ha a fenti kivételes feltételek nem állnak fenn, akkor a GDPR 6. cikkének egyéb jogalapjai,
elsősorban az (1) bekezdés f) pont5 szerinti jogalap jöhet szóba a munkahelyen történő
biometrikus adatkezelésre, a körülményektől függően. Mindenképp fontos szempont, hogy
az adatkezelő vagy harmadik fél jogos érdekeinek érvényesítéséhez szükséges-e az
adatkezelés, továbbá az adatkezelés arányossága fennáll-e, amit a munkáltatónak kell
megfelelően bizonyítania és dokumentálnia egy érdekmérlegelési tesztben. Az
érdekmérlegelés alapján csak akkor alkalmazható a jogos érdek jogalap az adatkezelésre,
ha az érintettek jogai és szabadságai az adott esetben nem élveznek elsőbbséget, és ennek
világos és valós oka megfelelően bemutatásra és dokumentálásra kerül. Az arányosság
elvének egyik központi kérdése, hogy van-e alternatívája a biometrikus rendszer
alkalmazásának. Az adatkezelő minden esetben köteles ellenőrizni, hogy egyes alternatív
intézkedések lehetnének-e a kitűzött célra tekintettel ugyanolyan hatékonyak, de kisebb
beavatkozással járók, és köteles ezeket az alternatívákat választani.
Természetesen vannak esetek, amikor a biometrikus rendszerek használata az adatkezelő
jogos érdekét szolgálja. Az ilyen érdeken alapuló adatkezelés azonban csak akkor jogszerű,
ha az adatkezelő bizonyítani tudja, hogy az érdeke objektív módon magasabb rendű az
érintett adatvédelmi jogainál. Az Adatvédelmi Munkacsoport a 6/2014. számú
véleményében6 hoz erre olyan példát, amelyik illeszkedik a munkahelyi adatkezelés
világába: egy tudományos kutatólaboratórium, amely halálos vírusokkal dolgozik,
biometrikus beléptetési rendszert használ, mivel ha ezek a vírusok kiszabadulnak a
laboratóriumból, igen nagy kockázatot jelentenének a közegészségügyre. Megfelelő
biztosítékokat alkalmaznak, ideértve azt, hogy a biometrikus adatokat nem egy központi
rendszerben, hanem a munkavállalók személyes belépőkártyáin tárolják. Még ha az adatok
tágabb értelemben érzékenynek bizonyulnak is, az adatkezelés közérdeket szolgál, és a
biztosítékok megfelelő használata csökkenti a visszaélések kockázatát.
4

https://www.naih.hu/files/wp259-rev-0_1_HU.PDF
GDPR 6. cikk (1) f) „az adatkezelés az adatkezelő vagy egy harmadik fél jogos érdekeinek érvényesítéséhez szükséges,
kivéve, ha ezen érdekekkel szemben elsőbbséget élveznek az érintett olyan érdekei vagy alapvető jogai és szabadságai,
amelyek személyes adatok védelmét teszik szükségessé, különösen, ha az érintett gyermek”
6
https://ec.europa.eu/justice/article-29/documentation/opinion-recommendation/files/2014/wp217_hu.pdf
5

3

A fentiek alapján megállapítható, hogy általánosságban a biometrikus rendszerek
alkalmazása nem elengedhetetlen és nem a legkíméletesebb eszköz a munkavállalók
ellenőrzésénél.
A biometrikus adatok, mint különleges adatok kezelése esetén további jogszerűségi
feltételeket ír elő a GDPR 9. cikke. A személyes adatok különleges kategóriáinak kezelése a
GDPR 9. cikk (1) bekezdése alapján főszabály szerint még a GDPR 6. cikk szerinti
feltételek fennállása mellett is tilos. Különleges személyes adatoknál, mint a természetes
személyek egyedi azonosítását célzó biometrikus adatok, a GDPR 9. cikk (2) bekezdésének
valamely feltétele is meg kell, hogy valósuljon az általános jogalapon felül. Azt, hogy
konkrétan az adott esetben mi valósul meg, csak az adatkezelő tudja az eset összes
körülménye és az általa megvalósítani kívánt cél ismeretében eldönteni.
Ezen kívül a GDPR 9. cikke által megjelölt körben a tagállami jogalkotói aktusok engedhetik
meg egyes esetekben a különleges adatok kezelését. A magyar ágazati jogszabályok GDPR
miatti módosítása még folyamatban van, így a jelen állásfoglalás a GDPR szabályaira
korlátozódik.
Felhívom továbbá a figyelmét arra, hogy a különleges személyes adatok kezelésével
kapcsolatban a GDPR jelentős többletkötelezettségeket fogalmaz meg, például kötelező
előzetes adatvédelmi hatásvizsgálat, adatvédelmi tisztviselő kinevezése, a megfelelő magas
szintű védelmet garantáló szervezeti és működési szabályok.
A GDPR szabályainak értelmezéséhez hasznos segítséget jelentenek az Adatvédelmi
Irányelv 29. cikke alapján létrehozott Adatvédelmi Munkacsoport iránymutatásai, amelyek
elérhetők – jórészt magyarul is – a Hatóság honlapjáról (https://www.naih.hu/29-esmunkacsoport-iranymutatasai.html).
Ezen kívül feltehetőleg érdemes áttekinteni az Európai Bizottság felkészítő anyagait is
ezeken a hivatkozásokon: http://europa.eu/rapid/press-release_IP-18-386_hu.htm és
https://ec.europa.eu/commission/priorities/justice-and-fundamental-rights/dataprotection/2018-reform-eu-data-protection-rules_hu#library.
A GDPR-hez kapcsolódóan a honlapunkon megtalálhatók egyedi állásfoglalások is, amelyek
ezen a hivatkozáson érhetőek el: https://www.naih.hu/az-adatvedelmi-reformmalkapcsolatos-allasfoglalasok.html.
Mindezeken túl felhívom szíves figyelmét, hogy a Hatóság – eljárási kereteket nélkülöző,
konzultációs válaszként kiadott – jelen tájékoztatása sem jogszabálynak, sem egyéb jogi
eszköznek nem tekinthető, az normatív jelleggel, jogi erővel, illetve kötelező tartalommal
nem rendelkezik.
A Hatóság jelen ügyben rendelkezésre bocsátott információk alapján kialakított
jogértelmezése más hatóságot, a bíróságot és az adatkezelőt nem köti, annak csak
iránymutató jellege van. Az állásfoglalás, tájékoztatás kiadása tehát nem mentesíti annak
címzettjét illetve az adatkezelőt saját jogi álláspontja kialakításának szükségessége, illetve
az adatkezelésért fennálló felelősség alól.
Budapest, 2019. január „

„

Üdvözlettel:

Dr. Péterfalvi Attila
elnök
c. egyetemi tanár

