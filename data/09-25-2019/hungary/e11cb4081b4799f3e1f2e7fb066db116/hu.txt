Ügyszám:
Ügyintéző:

NAIH/2018/2519/2/K
[…]

[…] részére
[…]

Tisztelt […]!
A Nemzeti Adatvédelmi és Információszabadság Hatóságnak elektronikus úton küldött
levelében azzal kapcsolatban kért tájékoztatást, hogy az Európai Unió általános adatvédelmi
rendelete (a továbbiakban: GDPR) a 6 főt foglalkoztató […] Kft-re vonatkozik-e, ha igen
milyen mértékben.
Ezzel összefüggésben az alábbiakról tájékoztatom.
1.
Azt, hogy az új szabályok kikre vonatkoznak, a GDPR hatálya határozza meg,
amelyről az 1-3. cikkek rendelkeznek. E rendelkezések alapján látható, hogy a személyi
hatály tekintetében annak semmi jelentősége nincs, hogy valaki magánszemélyként, kisvagy középvállalkozásként, vagy egyéb vállalkozási formában folytat-e adatkezelői (vagy
adatfeldolgozói) tevékenységet. Ha a kis- vagy középvállalkozás adatkezelési
(adatfeldolgozói) tevékenysége a rendelet hatálya alá tartozik, akkor rá is alkalmazni kell a
GDPR-t. Kérdésére válaszolva röviden: a pék, a kisbolt, az egyszemélyes gazdasági
társaság, az egyéni vállalkozó és a webáruházak adatkezelésének is meg kell felelnie a
GDPR szabályainak.
Azt, hogy a GDPR-t mely adatkezelésekre kell alkalmazni, a rendelet tárgyi hatályáról
rendelkező 2. cikke alapján lehet eldönteni, amelynek értelmezését a 4. cikkben írt fogalommeghatározások és a (14)-(18) preambulum-bekezdések segítik. Ezek értelmében a
rendeletet a személyes adatok olyan kezelésére kell alkalmazni, amely részben vagy
egészben automatizált módon történik (ez jellemzően a számítógépes adatkezelést jelenti),
valamint az olyan nem automatizált (azaz manuális, kézi) adatkezelésre is, amely esetében
az adatok valamely nyilvántartási rendszer részét képezik, vagy ha az adatokat valamilyen
nyilvántartási rendszer részévé kívánják tenni. A nyilvántartás fogalma tágan értelmezendő,
annak minősülhet bármilyen jegyzék, lista, amelyben az adatok valamilyen szempont szerint
kereshetők, csoportosíthatók.
Ki kell emelni, hogy a GDPR hatálya alá csak a természetes személyek adataira vonatkozó
adatkezelések tartoznak, így az nem vonatkozik jogi személyek és egyéb vállalkozások
adatainak kezelésére. A személyes adat fogalmát a rendelet 4. cikk 1. pontja így határozza
meg: „azonosított vagy azonosítható természetes személyre vonatkozó bármely információ;
azonosítható az a természetes személy, aki közvetlen vagy közvetett módon, különösen
valamely azonosító, például név, szám, helymeghatározó adat, online azonosító vagy a
természetes személy testi, fiziológiai, genetikai, szellemi, gazdasági, kulturális vagy szociális
azonosságára vonatkozó egy vagy több tényező alapján azonosítható".
2.
A GDPR (13) preambulum-bekezdése a kis- és középvállalkozások tekintetében
előírja, hogy a rendelet alkalmazása során az uniós intézményeket és szerveket, és a
tagállamokat és azok felügyeleti hatóságait ösztönözni kell, hogy vegyék figyelembe a mikro-

kis- és középvállalkozások sajátos szükségleteit. E kötelezettséget teszi hangsúlyosabbá,
hogy a magatartási kódex és a tanúsítási eljárások kidolgozásával kapcsolatban a
szabályozás szintén kiemeli a mikro-, kis- és középvállalkozások sajátos igényeit [40. cikk (1)
bekezdése és 42. cikk (1) bekezdése].
A 30. cikk (5) bekezdése továbbá a 250 főnél kevesebb személyt foglalkoztató szervezetek
esetében a nyilvántartás vezetése tekintetében valóban eltérést tartalmaz. E rendelkezés
szerint ezeknek az adatkezelőknek (adatfeldolgozóknak) akkor kell nyilvántartást vezetniük
az adatkezelési tevékenységeikről, ha a végzett adatkezelés az érintettek jogaira és
szabadságaira nézve valószínűsíthetően kockázattal jár, ha az adatkezelés nem alkalmi
jellegű, vagy ha az adatkezelés kiterjed a személyes adatok 9. cikk (1) bekezdésében
említett különleges kategóriáinak vagy a 10. cikkben említett, büntetőjogi felelősség
megállapítására vonatkozó határozatokra és bűncselekményekre vonatkozó személyes
adatoknak a kezelésére.
A 9. és 10. cikkek szerinti adatokat érintő adatkezelési tevékenység jól beazonosítható. A
másik két esetkör (a „valószínűsíthetően magas kockázat” és az „alkalmi jelleg”)
meghatározása azonban feltehetőleg már értelmezési kérdéseket vethet fel, és ezzel
kapcsolatban szeretném kiemelni, hogy a GDPR alkalmazásához kapcsolódóan gyakorlati
tapasztalatok még nem állnak rendelkezésre.
Az adatkezelés „alkalmi jellegének” megítélésére a rendelet nem tartalmaz további
eligazítást. Elképzelhető, hogy az egységes jogalkalmazás biztosítása érdekében a jövőben
a 29-es Adatvédelmi Munkacsoportból felálló Európai Adatvédelmi Testület is foglalkozik
majd a kérdéssel, iránymutatást vagy ajánlást bocsát ki, addig azonban a nyelvtani
értelmezést lehet alapul venni. Továbbá figyelembe lehet venni azt is, hogy a GDPR 5. cikk
(2) bekezdésében írt „elszámoltathatóság elve” alapján az adatkezelőnek képesnek kell
lennie a megfelelés igazolására, amelyhez a nyilvántartás adatai megfelelő alapul
szolgálnak. Mindezek alapján a Hatóság álláspontja szerint e mentesített körbe valóban csak
az egyedi, egyszeri, kivételes adatkezeléseket folytató kis- és középvállalkozások
tartozhatnak, más esetben nem lehet eltekinteni a nyilvántartás vezetésétől.
3.
Annak meghatározása, hogy milyen konkrét intézkedéseket kell tenni a jogszabályi
megfelelés érdekében igen sokrétű feladat, azt csak a végzett adatkezelési tevékenységek
valamennyi részletének birtokában lehetne eldönteni, amelyre a Hatóságnak nincs módja, és
ilyen tevékenység folytatására hatáskörrel sem rendelkezik. Elmondható, hogy a GDPR a
jelenleginél hangsúlyosabban kívánja meg az adatkezelés jogszerűségének bizonyítását, így
erre feltehetőleg kiemelt gondot kell fordítani. De említeni lehet még az érintettek részére
nyújtott tájékoztatások felülvizsgálatát, az adathordozhatósághoz való jog biztosítását, az
adatkezelési tevékenységekről nyilvántartás vezetését, az adatvédelmi hatásvizsgálat
elvégzését vagy az adatkezelés biztonságát veszélyeztető helyzetek (incidensek)
Hatóságnak történő bejelentését stb. A GDPR 24. cikke az adatkezelő feladatává teszi azt,
hogy – az adatkezelés jellege, hatóköre, körülményei és céljai, valamint a természetes
személyek jogaira és szabadságaira jelentett, változó valószínűségű és súlyosságú kockázat
figyelembevételével – megfelelő technikai és szervezési intézkedéseket hajtson végre annak
biztosítása és bizonyítása céljából, hogy a személyes adatok kezelése a rendelettel
összhangban történjen. Annak megítélésére azonban, hogy konkrét esetben milyen technikai
és szervezési intézkedések lehetnek szükségesek, elsősorban az adatkezelő képes, miután
a szükséges információk nála állnak rendelkezésre. Ezen intézkedések tekintetében a (78)
preambulumbekezdés példálózó felsorolást nyújt (belső szabályzat, álnevesítés,
adatkezelések szükségességének időszakos felülvizsgálata stb.) A rendeletnek megfelelő
2

adatkezelési tevékenység kialakítása az adatkezelő felelőssége.
A rendelet egyébként magyarul is elérhető – egyebek mellett – a Hatóság honlapjáról is:
http://naih.hu/felkeszueles-az-adatvedelmi-rendelet-alkalmazasara.html
Felhívom szíves figyelmét, hogy a rendelet szabályainak értelmezéséhez hasznos
segítséget jelentenek az Adatvédelmi Irányelv 29. cikke alapján létrehozott Adatvédelmi
Munkacsoport iránymutatásai, amelyek elérhetők – jórészt magyarul is – a Hatóság
honlapjáról (http://www.naih.hu/29-es-munkacsoport-iranymutatasai.html).
Ezen
kívül
feltehetőleg érdemes áttekinteni az Európai Bizottság felkészítő anyagait is ezeken a
hivatkozási címeken:
http://europa.eu/rapid/press-release_IP-18-386_hu.htm és
https://ec.europa.eu/commission/priorities/justice-and-fundamental-rights/dataprotection/2018-reform-eu-data-protection-rules_en#library.
Ezen túlmenően megjegyzem, hogy a GDPR-hoz kapcsolódóan a honlapunkon
megtalálhatók az e tárgyban született egyedi ügyben nyújtott állásfoglalásaink is.
Tájékoztatom, hogy a Hatóság – eljárási kereteket nélkülöző, konzultációs válaszként kiadott
– jelen tájékoztatása sem jogszabálynak, sem egyéb jogi eszköznek nem tekinthető, az
normatív jelleggel, jogi erővel, illetve kötelező tartalommal nem rendelkezik. A Hatóság jelen
ügyben rendelkezésre bocsátott információk alapján kialakított jogértelmezése más
hatóságot, a bíróságot és az adatkezelőt nem köti, annak csak iránymutató jellege van. Az
állásfoglalás, tájékoztatás kiadása tehát nem mentesíti annak címzettjét, illetve az
adatkezelőt saját jogi álláspontja kialakításának szükségessége, illetve az adatkezelésért
fennálló felelősség alól.
Budapest, 2018. május „

„.
Üdvözlettel:
Dr. Péterfalvi Attila
elnök
c. egyetemi tanár

3

