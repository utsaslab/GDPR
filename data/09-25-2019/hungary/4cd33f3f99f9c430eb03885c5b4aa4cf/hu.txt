Ügyszám: NAIH/2018/1868/2/K
Ügyintéző: […]

[…] részére
[…]

Tisztelt […]!
A Nemzeti Adatvédelmi és Információszabadság Hatóságnak elektronikus úton
küldött levelében a GDPR alkalmazására való felkészülés érdekében az alábbi
kérdésekkel összefüggésben kér tájékoztatást, amelyeket illetően a következőket
hozom szíves tudomására.
1./ Az első kérdése arra irányul, hogy a magyarországi székhellyel rendelkező
gazdasági társaság vezetheti-e angol nyelven az adatkezelési tevékenységeiről
szóló nyilvántartást, vagy szükséges-e a nyilvántartás magyar nyelvre fordítása,
illetve milyen esetekben szükséges a fordítás.
A GDPR 30. cikke alapján az adatkezelők és adatfeldolgozók az adatkezelési
tevékenységeikről a rendeletben meghatározott tartalommal kötelesek nyilvántartást
vezetni. A GDPR a nyilvántartás vezetésével kapcsolatban nem tartalmaz
nyelvhasználati előírást, így a Hatóság álláspontja szerint megfelel a rendeletnek az
is, ha az angol nyelven készül.
A teljesség érdekében tájékoztatom, hogy a 30. cikk (4) bekezdése alapján a
nyilvántartást – megkeresésre – a felügyeleti hatóság részére rendelkezésre kell
bocsátani. Erre jellemzően a Hatóság vizsgálata, hatósági eljárása során kerülhet
sor, és ezen eljárásokban a nyilvántartást az okiratra vagy más iratra vonatkozó
szabályok szerint kell kezelni. Az általános közigazgatási rendtartásról szóló 2016.
évi CL. törvény 20. § (1) bekezdése alapján Magyarországon a közigazgatási
hatósági eljárás nyelve a magyar. Ezzel kapcsolatban fontos megjegyezni, hogy e
törvény 125. § (1) bekezdése úgy rendelkezik, hogy az eljárás költségeit
főszabályként az viseli, akinél azok felmerültek, így a fordítás költségeinek viselése is
e szabály szerint alakul majd. Szeretném továbbá felhívni a figyelmét ugyenezen
törvény 65. § (4) bekezédésére, amely az eljárások gyorsítása érdekében rögzíti,
hogy ha az ügyfél a nem magyar nyelven kiállított irat mellé annak magyar nyelvű
hiteles fordítását is csatolja, a hatóság azt a fordítás szerinti tartalommal fogadja el. A

magyar nyelvű hiteles fordítás egyidejű rendelkezésre bocsátása tehát hozzá tud
járulni ahhoz, hogy az eljárás időtartama lerövidüljön.

2./ A levelében a munkavállalóról készült fényképek munkáltató általi
felhasználhatóságának feltételei iránt is érdeklődik. Az egyik kérdése arra irányul,
hogy megfelelő-e, ha a munkavállaló a céges rendezvényekre való jelentkezéskor –
megfelelő tájékoztatást követően – egy checkboxban való kipipálással ad
hozzájárulást az adatkezeléshez. A másik kérdése pedig arra vonatkozik, hogy a
GDPR-nak megfel-e, ha a munkavállaló a munkszerződés aláírásakor külön
hozzájáruló nyilatkozatot is aláír a képmás rögzítésére és felhasználására
vonatkozóan, amelyben az adatkezelési cél átfogóan kerül meghatározásra.
Tájékoztatom, hogy a természetes személyről készült fénykép a GDPR
fogalomhasználata értelmében valóban személyes adat, így a fénykép elkészítése és
az azzal végzett műveletek adatkezelésnek minősülnek [ld. GDPR 4. cikk 1. és 2.
pontja]. A hozzájárulással kapcsolatos alapvető szabályokat a 7. cikk tartalmazza,
amelynek értelmezését a (42)-(43) preambulum-bekezdések segítik. A
hozzájárulással összefüggésben a GDPR számos előírást tartalmaz, a levelében írt
kérdésekkel kapcsolatban az alábbiakra szeretném felhívni a szíves figyelmét.
A munkahelyi adatkezeléseket illetően – a munkáltató és a munkavállaló közötti
egyenlőtlen viszonyból eredően – a hozzájárulás csak kivételes esetben szolgálhat
megfelelő jogalapként az adatkezeléshez: akkor, ha a hozzájárulás megadásához
vagy megtagadásához semmilyen jogkövetkezmény nem kapcsolódik. Ezzel
összefüggésben részletes elemzést tartalmaz az Adatvédelmi Irányelv 29. cikke
alapján létrejött Adatvédelmi Munkacsoport 2/2017. számú véleménye (WP 249),
amely magyarul is elérhető erről a linkről:
http://ec.europa.eu/newsroom/article29/item-detail.cfm?item_id=610169
A hozzájárulás alapjául szolgáló tájékoztatás megfelelőségéhez érdemes áttekinteni
a GDPR 12. cikkét, amely általános elvárásokat határoz meg, valamint a 13-14.
cikkeket, amelyek azt rögzítik, hogy milyen tájékoztatást kell nyújtani a személyes
adatok gyűjtése során; erre eltérő szabályok (tartalom és teljesítési határidő)
érvényesülnek attól függően, hogy az adatokat az érintettől vagy nem az érintettől
szerzik-e meg. A hivatkozott rendelkezésekből látható, hogy ha az adatkezelés
egyszerre több célt szolgál, a hozzájárulást az összes adatkezelési célra be kell
szerezni, így az olyan adatkezelési hozzájárulás, amely átfogóan, előre meg nem
határozott adatkezelési célokra és műveletekre vonatkozik, feltehetőleg nem felel
meg a GDPR szabályainak.

2

Felhívom a figyelmét arra, hogy a fentebb is hivatkozott 29-es Adatvédelmi
Munkacsoport a hozzájárulásra vonatkozó szabályokkal kapcsolatban is adott már ki
iránymutatást (WP259.), amely – egyelőre csak angol nyelven – elérhető a Hatóság
honlapjáról is:
http://www.naih.hu/files/wp259rev.01_EN_Guidelines_on_Consent.pdf
Tájékoztatom, hogy a Hatóság – eljárási kereteket nélkülöző, konzultációs válaszként
kiadott – jelen tájékoztatása sem jogszabálynak, sem egyéb jogi eszköznek nem
tekinthető, az normatív jelleggel, jogi erővel, illetve kötelező tartalommal nem
rendelkezik. A Hatóság jelen ügyben rendelkezésre bocsátott információk alapján
kialakított jogértelmezése más hatóságot, a bíróságot és az adatkezelőt nem köti,
annak csak iránymutató jellege van. Az állásfoglalás, tájékoztatás kiadása tehát nem
mentesíti annak címzettjét, illetve az adatkezelőt saját jogi álláspontja kialakításának
szükségessége, illetve az adatkezelésért fennálló felelősség alól.

Budapest, 2018. május „

.”

Üdvözlettel:

Dr. Péterfalvi Attila
elnök
c. egyetemi tanár

3

