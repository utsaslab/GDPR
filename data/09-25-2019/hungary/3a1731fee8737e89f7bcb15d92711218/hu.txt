[….]
részére

Ügyszám: NAIH/2018/3430/
Ügyintéző: [….]

/V.

[….]
Tisztelt Uram!
A Nemzeti Adatvédelmi és Információszabadság Hatóságnak (a továbbiakban: Hatóság) küldött
elektronikus levelében a Hatóság állásfoglalását kérte a fogyasztóvédelemről szóló 1997. évi CLV.
törvény (a továbbiakban: Fogyvédtv.) 18. §-a alapján létrehozott békéltető testületeknek az
általános adatvédelmi rendelet1 alapján fennálló egyes kötelezettségeivel kapcsolatban.
Megkeresésében kiemelte, hogy a békéltető testületek a megyei (fővárosi) kereskedelmi és
iparkamarák mellett működő, független testületek, melyek önálló jogi személyiséggel nem
rendelkeznek, továbbá a fogyasztók nevét, valamint lakcímét kezelik.
Az általános adatvédelmi rendelet szerint az adatvédelmi hatóságoknak nem feladata az
adatkezelők/adatfeldolgozók konzultációs beadványainak megválaszolása. A Hatóságnak a
konzultációs beadványok megválaszolására az információs önrendelkezési jogról és az
információszabadságról szóló 2011. évi CXII. törvény (a továbbiakban: Infotv.) 38. §-a alapján
sincs törvényi kötelezettsége.
Ez alól kivételt jelent az általános adatvédelmi rendelet 57. cikk (1) bekezdés c) pontjában
szereplő tanácsadási kötelezettség, mely az adatvédelmi hatóságokat a nemzeti parlamenttel, a
kormánnyal, más intézményekkel és szervekkel szemben terheli. Ezt a feladatot egészíti ki helyi
önkormányzatok esetében a jogalkotó, amikor azt mondja ki, hogy a megkeresett szerv a helyi
önkormányzat tájékoztatás kérésére harminc napon belül érdemben köteles válaszolni.
A Hatóság ennek megfelelően megválaszolja ezen szervek jogalkotással, és a természetes
személyek információs önrendelkezési jogával kapcsolatos jogértelmezési tárgyú konzultációs
megkereséseit, valamint a helyi önkormányzatok tájékoztatás kérését, azonban – a Hatóság
erőforrásaira is tekintettel – ez nem jelenti azt, hogy a Hatóság a fent megjelölt szervek működése
során felmerült minden adatkezelési kérdésben konzultációt folytat.
I. Az előzőek szem előtt tartásával az Ön által feltett egyes kérdésekhez kapcsolódó
szabályozásról a következők szerint tájékoztatom, azok sorrendjében.
I.1. „A békéltető testületeknek a GDPR 7. cikke alapján kell-e adatkezelési nyilatkozatot beszerezni
az ügyfeleiktől?”
Az általános adatvédelmi rendelet vonatkozó rendelkezései alapján a személyes adatok2
1

Az Európai Parlament és a Tanács (EU) 2016/679 rendelete (2016. április 27.) a természetes személyeknek a
személyes adatok kezelése tekintetében történő védelméről és az ilyen adatok szabad áramlásáról, valamint a 95/46/EK
rendelet hatályon kívül helyezéséről (általános adatvédelmi rendelet).
2
Általános adatvédelmi rendelet 4. cikk 11. pont: „személyes adat”: azonosított vagy azonosítható természetes
személyre („érintett”) vonatkozó bármely információ; azonosítható az a természetes személy, aki közvetlen vagy
közvetett módon, különösen valamely azonosító, például név, szám, helymeghatározó adat, online azonosító vagy a
természetes személy testi, fiziológiai, genetikai, szellemi, gazdasági, kulturális vagy szociális azonosságára vonatkozó
egy vagy több tényező alapján azonosítható.

2

általánosabb – tehát a személyes adatok különleges kategóriába nem tartozó, valamint a
büntetőjogi felelősség megállapításához nem kapcsolódó – kategóriáinak kezelése kizárólag akkor
és annyiban jogszerű, amennyiben arra legalább egy, az általános adatvédelmi rendelet 6. cikk (1)
bekezdésében meghatározott jogalapra hivatkozással kerül sor3.
Figyelemmel arra, hogy az Ön által hivatkozott adatkezelési jogalap, az érintett hozzájárulása
esetében e jognyilatkozat érvényességének – más elemek mellett – fogalmi eleme az érintett
akaratának önkéntes kinyilvánítása4, a Hatóság álláspontja szerint a jognyilatkozat önkéntessége
megkérdőjelezhető, mivel a személyes adatok kezelése hiányában a békéltető testület eljárása
nem vehető igénybe5: a kérelem benyújtása önkéntes döntés ugyan, de a fogyasztó adatainak
megadása már nem, hiszen azt jogszabály a kérelem kötelező adattartalmaként írja elő. Az
általános adatvédelmi rendelet (43) preambulum-bekezdése szerint azonban „[a]nnak biztosítása
érdekében, hogy hozzájárulást önkéntesen adták, a hozzájárulás olyan egyedi esetekben nem
szolgálhat érvényes jogalapként a személyes adatok kezeléséhez, amelyekben az érintett és az
adatkezelő között egyértelműen egyenlőtlen viszony áll fenn, különösen ha az adatkezelő
közhatalmi szerv, és az adott helyzet valamennyi körülményét figyelembe véve ezért valószínűtlen,
hogy a szóban forgó hozzájárulás megadása önkéntesen történt.”
A lehetséges jogalapok kapcsán a Hatóság felhívja szíves figyelmüket az általános adatvédelmi
rendelet 6. cikk (1) bekezdés c) és e) pontjaira, melyek alapján az adatkezelés jogszerű lehet
akkor is, ha az az adatkezelőre6 vonatkozó jogi kötelezettség teljesítéséhez szükséges, továbbá

3

Általános adatvédelmi rendelet 6. cikk (1) A személyes adatok kezelése kizárólag akkor és annyiban jogszerű,
amennyiben legalább az alábbiak egyike teljesül:
a) az érintett hozzájárulását adta személyes adatainak egy vagy több konkrét célból történő kezeléséhez;
b) az adatkezelés olyan szerződés teljesítéséhez szükséges, amelyben az érintett az egyik fél, vagy az a szerződés
megkötését megelőzően az érintett kérésére történő lépések megtételéhez szükséges;
c) az adatkezelés az adatkezelőre vonatkozó jogi kötelezettség teljesítéséhez szükséges;
d) az adatkezelés az érintett vagy egy másik természetes személy létfontosságú érdekeinek védelme miatt szükséges;
e) az adatkezelés közérdekű vagy az adatkezelőre ruházott közhatalmi jogosítvány gyakorlásának keretében végzett
feladat végrehajtásához szükséges;
f) az adatkezelés az adatkezelő vagy egy harmadik fél jogos érdekeinek érvényesítéséhez szükséges, kivéve, ha ezen
érdekekkel szemben elsőbbséget élveznek az érintett olyan érdekei vagy alapvető jogai és szabadságai, amelyek
személyes adatok védelmét teszik szükségessé, különösen, ha az érintett gyermek.
Az első albekezdés f) pontja nem alkalmazható a közhatalmi szervek által feladataik ellátása során végzett
adatkezelésre.
4
Általános adatvédelem 4. cikk 11. pont: „az érintett hozzájárulása”: az érintett akaratának önkéntes, konkrét és
megfelelő tájékoztatáson alapuló és egyértelmű kinyilvánítása, amellyel az érintett nyilatkozat vagy a megerősítést
félreérthetetlenül kifejező cselekedet útján jelzi, hogy beleegyezését adja az őt érintő személyes adatok kezeléséhez.
5
Fogyvédtv. 28. § (1) A békéltető testület eljárása a fogyasztó kérelmére indul.
(2) A kérelmet a békéltető testület elnökéhez kell írásban benyújtani. Az írásos formának a 17/C. § szerinti módokon is
eleget lehet tenni. A kérelemnek tartalmaznia kell
a) a fogyasztó nevét, lakóhelyét vagy tartózkodási helyét,
[…]
h) a fogyasztó aláírását.
A Hatóság ezen túlmenően is felhívja szíves figyelmüket a személyes adatok feldolgozása vonatkozásában az egyének
védelméről és az ilyen adatok szabad áramlásáról 95/46/EK irányelvének 29. cikke alapján létrehozott munkacsoport (a
továbbiakban: 29. cikk szerinti munkacsoport) WP259. rev.01 iránymutatására az érintetti hozzájárulás érvényességének
feltételeivel kapcsolatban: „Guidlelines on consent under Regulation 2016/679 - Adopted on 28 November 2017, as last
Revised and Adopted on 10 April 2018”. http://ec.europa.eu/newsroom/article29/item-detail.cfm?item_id=623051;
http://www.naih.hu/files/wp259rev.01_EN_Guidelines_on_Consent.pdf.
6
Általános adatvédelem 4. cikk 7. pont: „adatkezelő”: az a természetes vagy jogi személy, közhatalmi szerv, ügynökség
vagy bármely egyéb szerv, amely a személyes adatok kezelésének céljait és eszközeit önállóan vagy másokkal együtt
meghatározza; ha az adatkezelés céljait és eszközeit az uniós vagy a tagállami jog határozza meg, az adatkezelőt vagy
az adatkezelő kijelölésére vonatkozó különös szempontokat az uniós vagy a tagállami jog is meghatározhatja.

3

különösen abban az esetben, ha az adatkezelés7 közérdekű, vagy az adatkezelőre ruházott
közhatalmi jogosítvány gyakorlásának keretében végzett feladat végrehajtásához szükséges.
Lényeges továbbá, hogy az általános adatvédelmi rendelet 6. cikk (1) bekezdés f) pontja, tehát az
adatkezelő vagy harmadik fél jogos érdeke adatkezelési jogalapként nem alkalmazható a
közhatalmi szervek által feladataik ellátása során végzett adatkezelésre. Mint a későbbiekben az
I.3. pont kapcsán részletesebben kifejtésre kerül, a „közhatalmi szerv” fogalmát az általános
adatvédelmi rendelet nem határozza meg, annak tartalmát minden esetben a tagállami jog
rendelkezéseinek tükrében kell megállapítani.
Az adatkezelés során alkalmazott jogalap kérdésétől függetlenül a Hatóság felhívja szíves
figyelmüket az érintettek tájékoztatásának kötelezettségére, melyet arra figyelemmel, hogy a
személyes adatokat az érintettől szerzik-e meg, avagy sem, az általános adatvédelmi rendelet 13.
és 14 cikkei szerinti tartalommal és időpontban szükséges teljesíteni.
I.2. „Vonatkozik-e a békéltető testületekre az ún. adatvédelmi incidensekre vonatkozó bejelentési
kötelezettség?”
Az adatvédelmi incidensnek a felügyeleti hatóság felé történő bejelentésének kötelezettségét –
melyet indokolatlan késedelem nélkül, lehetőség szerint legfeljebb 72 órával a tudomásszerzést
követően kell teljesíteni – az általános adatvédelmi rendelet az adtakezelőre telepíti, az
adatfeldolgozónak8 pedig a tudomásszerzést követő indokolatlan késedelem nélkül kell
bejelentenie az incidenst az adatkezelőnek9.
Amennyiben tehát valamely békéltető testület adatkezelőnek minősül az általános adatvédelmi
rendelet értelmében, úgy az incidens-bejelentési kötelezettség alól nem mentesül, tekintettel arra,
hogy az uniós jogi aktus nem ad lehetőséget az e rendelkezésektől eltérő tagállami jogszabály
megalkotására. A Hatóság hangsúlyozza, hogy az adatkezelői minőség független az adott
szervezet jogi személyiségétől, vagy annak hiányától: erre nézve alapvetően az adatkezelés
céljának és eszközeinek meghatározása tekinthető fő ismérvnek, az adatkezelői minőség az
általános adatvédelmi rendelet 4. cikk 7. pontja alapján abban az esetben sem kizárt, ha ezen fő
ismérveket, valamint az esetleges további szempontokat uniós vagy tagállami jog határozza meg.
A Hatóság felhívja továbbá szíves figyelmüket, hogy az adatkezelőt egy esetleges incidens
felügyeleti hatóság felé történő bejelentésén túlmenően az incidensek nyilvántartásának
kötelezettsége is terheli, melyben rögzíteni szükséges az incidenshez kapcsolódó tényeket, annak
hatásait, és az orvoslására megtett egyes intézkedéseket is10.
I.3. „Kell-e adatvédelmi tisztviselőt kijelölniük?”
Az általános adatvédelmi rendelet 37. cikk (1) bekezdés a) pontja alapján az adatkezelő és az
adatfeldolgozó adatvédelmi tisztviselő kijelölésére köteles minden olyan esetben, amikor az
7

Általános adatvédelem 4. cikk 2. pont: „adatkezelés”: a személyes adatokon vagy adatállományokon automatizált vagy
nem automatizált módon végzett bármely művelet vagy műveletek összessége, így a gyűjtés, rögzítés, rendszerezés,
tagolás, tárolás, átalakítás vagy megváltoztatás, lekérdezés, betekintés, felhasználás, közlés továbbítás, terjesztés vagy
egyéb módon történő hozzáférhetővé tétel útján, összehangolás vagy összekapcsolás, korlátozás, törlés, illetve
megsemmisítés.
8
Általános adatvédelmi rendelet 4. cikk 8. pont: „adatfeldolgozó”: az a természetes vagy jogi személy, közhatalmi szerv,
ügynökség vagy bármely egyéb szerv, amely az adatkezelő nevében személyes adatokat kezel.
9
Általános adatvédelmi rendelet 33. cikk (1)-(2) bekezdés.
10
Általános adatvédelmi rendelet 33. cikk (5) bekezdés.

4

adatkezelést közhatalmi, vagy egyéb, közfeladatot ellátó szervek végzik – ide nem értve az
igazságszolgáltatási feladatkörükkel összefüggésben eljáró bíróságokat.
Mint fentebb már említésre került, az általános adatvédelmi rendelet nem definiálja sem a
közhatalmi szerv, sem a közfeladatot ellátó szerv fogalmát. A 29. cikk szerinti munkacsoport
azonban – nem kötelező jellegű, azonban a felügyeleti hatóságok jogalkalmazását értelemszerűen
befolyásoló – iránymutatást bocsátott ki11 az adatvédelmi tisztviselőkkel kapcsolatban12, melynek
2.1.1. pontja szerint ezen fogalmakat az egyes tagállami jogok szerint kell meghatározni. Az
iránymutatás szerint „a közhatalmi szerv vagy egyéb, közfeladatot ellátó szerv fogalma magában
foglalja az országos, regionális és helyi hatóságokat, de a fogalom - az alkalmazandó nemzeti
jogszabályok szerint – általában magában foglalja a közjog hatálya alá tartozó más szerveket is.
Ebben az esetben az adatvédelmi tisztviselő kijelölése kötelező.”
A fentiek alapján a Hatóság álláspontja szerint a békéltető testületek esetében adatvédelmi
tisztviselő kinevezése nem mellőzhető, az általános adatvédelmi rendeletből azonban nem
következik az, hogy adott személy csak és kizárólag egyetlen adatkezelő vonatkozásában töltheti
be ezt a feladatkört. A rendelet 37. cikk (3) bekezdése például kifejezetten akként rendelkezik,
hogy amennyiben „az adatkezelő vagy az adatfeldolgozó közhatalmi szerv vagy egyéb,
közfeladatot ellátó szerv, közös adatvédelmi tisztviselő jelölhető ki több ilyen szerv számára, az
adott szervek szervezeti felépítésének és méretének figyelembevételével”, az adatvédelmi
tisztviselő elérhetőségével és függetlenségével kapcsolatos követelményeknek természetesen
ezekben az esetekben is teljesülniük kell.
A Hatóság felhívja szíves figyelmüket, hogy a 29. cikk szerinti munkacsoport adatvédelmi
tisztviselőkre vonatkozó iránymutatása magyar nyelven elérhető a Hatóság honlapjáról13, továbbá
a honlapon az adatvédelmi reformmal kapcsolatos állásfoglalások között jelentős számban
találhatóak az adatvédelmi tisztviselővel kapcsolatban feltett kérdések nyomán kibocsátott
konzultációs válaszok14.
I.4. „Illetve a GDPR kapcsán milyen további kötelezettségeik merülhetnek fel?”
1.4.1. Az általános adatvédelmi rendelet III. fejezete határozza meg az érintetteket az
adatkezelőkkel szemben megillető jogosultságokat: az adatkezelő az uniós jogi aktus 13-14.
cikkében meghatározott tartalommal és időpontban köteles tájékoztatást biztosítani az érintettek
számára, emellett az érintett jogosult a személyes adataihoz, valamint az adatkezelésre vonatkozó
információkhoz való hozzáférésre, személyes adatai helyesbítésére (pontosítására), törlésére, az
adatkezelés korlátozására, az adathordozhatóság jogának gyakorlására, tiltakozásra személyes
adatainak kezelésével szemben, továbbá sajátos jogok illetik meg az automatizált döntéshozatallal
kapcsolatban is15, természetesen minden említett érintetti jog esetében az általános adatvédelmi
rendeletben írt feltételekkel és korlátozásokkal.
Az általános adatvédelmi rendelet alapján a fenti jogosultságok alapján nyújtott információkat és
tájékoztatást tömör, átlátható, érthető és könnyen hozzáférhető formában, világosan és
közérthetően fogalmazva kell nyújtani, írásban vagy más módon, ideértve adott esetben az
11

Az általános adatvédelmi rendelet értelmezése során a 29. cikk szerinti munkacsoport mindazon iránymutatása,
állásfoglalása, további dokumentuma felhasználható, melyet az Európai Adatvédelmi Testület (European Data Protection
Board) formálisan jóváhagyott: https://edpb.europa.eu/news/news/2018/endorsement-gdpr-wp29-guidelines-edpb_en.
12
Iránymutatás az adatvédelmi tisztviselőkkel kapcsolatban (WP 243 rev.01).
13
http://www.naih.hu/files/Iranymutatas-az-adatvedelmi-tisztvisel-kkel-kapcsolatban.pdf
14
http://www.naih.hu/az-adatvedelmi-reformmal-kapcsolatos-allasfoglalasok.html
15
Általános adatvédelmi rendelet 15-22. cikk.

5

elektronikus utat is. Az adatkezelő köteles elősegíteni az érintettnek az általános adatvédelmi
rendelet 15-22. cikkei szerinti jogai gyakorlását, továbbá késedelem nélkül, de – főszabály szerint
– mindenképpen a kérelem beérkezésétől számított legfeljebb egy hónapon belül tájékoztatnia kell
az érintetteket a kérelem nyomán hozott intézkedésekről16.
1.4.2. Az általános adatvédelmi rendelet 30. cikk (1)-(2) bekezdései alapján az adatkezelők és
adatfeldolgozók kötelesek nyilvántartást vezetni az általuk végzett adatkezelési tevékenységekről,
mégpedig a rendelet hivatkozott rendelkezéseiben meghatározott adattartalommal. A 30. cikk (5)
bekezdése alapján a 250 főnél kevesebb személyt foglalkoztató vállalkozások és szervezetek
abban az esetben sem mentesülnek az adatkezelési tevékenységek nyilvántartásának
létrehozására és fenntartására irányuló kötelezettségeik alól, amennyiben adatkezelésük nem
alkalmi jellegű, vagy adatkezelésük az érintettek jogaira és szabadságaira nézve
valószínűsíthetően kockázatot hordoz, vagy az adatkezelés kiterjed a személyes adatok ún.
különleges kategóriáira is, vagy a büntetőjogi felelősséggel kapcsolatos adatokra is. Ugyanakkor a
29. cikk szerinti munkacsoport egy, a Hatóság honlapján magyar nyelven is elérhető állásfoglalása
szerint a 30. cikk (5) bekezdését akként kell értelmezni, hogy a nyilvántartási kötelezettség a 250
főnél kevesebb személyt foglalkoztató szervezetek, vállalkozások esetében csak az e
bekezdésben hivatkozott adatkezelések típusaira terjed ki17.
Ezzel összefüggésben a Hatóság felhívja szíves figyelmüket, hogy a békéltető testülethez
benyújtásra kerülő kérelem kötelező tartalmi elemein18 – így például a fogyasztó neve, lakó- vagy
tartózkodási helye, aláírása – túlmenően személyes adatnak minősül a kérelem mindazon
adattartalma, mely azonosított vagy azonosítható természetes személyre vonatkozik, továbbá
minden, az említett kritériumoknak megfelelő, és az eljárás során a békéltető testület
rendelkezésére bocsátott, illetve általa kezelt adat.
1.4.3. A fentieken túlmenően az adatkezelőnek természetesen teljesítenie kell az általános
adatvédelmi rendeletben meghatározott valamennyi általános követelményt, így például meg kell
felelnie a személyes adatok kezelésére vonatkozó elveknek19 – mely megfelelőséget az
adatkezelőnek kell tudnia igazolnia – továbbá teljesítenie kell különösen az adatkezelés
biztonságával kapcsolatos általános előírásokat20.
Az általános adatvédelmi rendelet szabályainak értelmezéséhez hasznos segítséget jelentenek az
Európai Adatvédelmi Testület honlapján (https://edpb.europa.eu/edpb_hu) elérhető anyagok, ahol
megtalálhatóak – jórészt magyarul is – a 29. cikk szerinti munkacsoport iránymutatásai is.
Érdemes áttekinteni az Európai Bizottság felkészítő anyagait is ezeken a hivatkozási címeken:
http://europa.eu/rapid/press-release_IP-18-386_hu.htm,
valamint
a
https://ec.europa.eu/commission/priorities/justice-and-fundamental-rights/data-protection/2018reform-eu-data-protection-rules_en#library.
II. Mindezeken túl felhívom szíves figyelmüket, hogy a Hatóság – eljárási kereteket nélkülöző,
konzultációs válaszként kiadott – jelen tájékoztatása sem jogszabálynak, sem egyéb jogi
eszköznek nem tekinthető, az normatív jelleggel, jogi erővel, illetve kötelező tartalommal nem
rendelkezik. A Hatóság jelen ügyben rendelkezésre bocsátott információk alapján kialakított
16

Általános adatvédelmi rendelet 12. cikk (1)-(3) bekezdés.
http://www.naih.hu/files/WP29-nyilvantartasi_kot_elteres-2018-05-31.pdf
18
Fogyvédtv. 28. § (2) bekezdés.
19
Általános adatvédelmi rendelet 5. cikk.
20
Általános adatvédelmi rendelet 32. cikk.
17

6

jogértelmezése más hatóságot, a bíróságot és az adatkezelőt nem köti, annak csak iránymutató
jellege van. Az állásfoglalás, tájékoztatás kiadása tehát nem mentesíti annak címzettjét illetve az
adatkezelőt saját jogi álláspontja kialakításának szükségessége, illetve az adatkezelésért fennálló
felelősség alól.
Budapest, 2018. június „

”
Üdvözlettel:
Dr. Péterfalvi Attila
elnök
c. egyetemi tanár

