Ügyszám: NAIH/2018/3134/2/V

Fülöp Attila Egyházi, Nemzetiségi és Civil Társadalmi Kapcsolatokért Felelős Helyettes
Államtitkár Úr részére
Emberi Erőforrások Minisztériuma
Egyházi, Nemzetiségi és Civil Társadalmi Kapcsolatokért Felelős Államtitkárság

Budapest
Báthory utca 10.
1054

Tisztelt Helyettes Államtitkár Úr!
A Nemzeti Adatvédelmi és Információszabadság Hatósághoz (a továbbiakban: „Hatóság”)
érkezett levelében állásfoglalást kért a civil szervezetek részére a levelében részletezett
adatvédelmi kérdésekről, tekintettel az általános adatvédelmi rendelet1 (a továbbiakban:
„GDPR”) 2018. május 25-től történő kötelező alkalmazására.
Megkeresésével kapcsolatban a Hatóság az alábbi általános tájékoztatást adja. Az
információs önrendelkezési jogról és az információszabadságról szóló 2011. évi CXII.
törvény (a továbbiakban: „Infotv.”), valamint egyes egyéb ágazati törvények GDPR-rel
összefüggő módosítása folyamatban van, így a Hatóság csak a GDPR szabályai alapján tud
véleményt mondani, amelyet a magyar végrehajtási jogszabályok árnyalhatnak. A Hatóság a
honlapján (https://www.naih.hu/) eddig is, és ezután is folyamatosan tájékoztatásokat és
állásfoglalásokat tesz közzé a GDPR-rel kapcsolatban.
1. Civil szervezetek belső működése
1.1. A GDPR nem ír elő kifejezetten belső adatvédelmi szabályzatalkotási kötelezettséget az
adatkezelők számára. A GDPR 24. cikk (2) bekezdése alapján az adatkezelőnek akkor kell
belső adatvédelmi szabályokat is alkalmaznia – a személyes adatok védelmének biztosítása
céljából megvalósított technikai és szervezési intézkedések részeként – ha ez az
adatkezelési tevékenység vonatkozásában arányos. Ennek a rendelkezésnek az
értelmezését a GDPR (78) preambulumbekezdés segíti. Ez alapján azt kell tehát az
adatkezelőnek mérlegelnie, hogy a kezelt adatok mennyisége és köre alapján „arányosnak”
mutatkozik-e adatvédelmi szabályzat vagy más szabályrendszer (pl. utasítás, folyamatleírás,
biztonsági szabályzat) elkészítése. Mindezekre figyelemmel, ha az adatkezelő az
adatvédelmi szabályzat elkészítése mellett dönt, úgy a GDPR nem tartalmaz speciális
előírást arra vonatkozóan, hogy a szabályzatnak milyen kötelező tartalmi elemei legyenek.
Az azonban, hogy a szabályzat alapján kialakított adatkezelési gyakorlat a GDPR-rel

1

Az EURÓPAI PARLAMENT ÉS A TANÁCS (EU) 2016/679 rendelete a természetes személyeknek a
személyes adatok kezelése tekintetében történő védelméről és az ilyen adatok szabad áramlásáról, valamint a
95/46/EK irányelv hatályon kívül helyezéséről.

2
összhangban van-e, az adatkezelő (adatfeldolgozó) felelőssége. Nem a működési forma,
hanem a végzett tevékenység számít.
1.2. A tagnyilvántartással kapcsolatban minden személyes adat kezelése meg kell feleljen a
GDPR rendelkezéseinek 2018. május 25-től, nemcsak az újonnan az adatbázisba kerülő
adatok vonatkozásában érvényesül a GDPR. A GDPR (171) preambulumbekezdés alapján
akkor nem szükséges új hozzájárulás, ha már rendelkezésre áll egy olyan nyilatkozat, ami
megfelel a GDPR-nek (megfelelő tájékoztatáson alapuló, szabad akaratból, kifejezett,
egyértelmű, tevőleges). Ha a tagfelvételi nyilatkozat megfelel ezen feltételeknek, akkor nem
szükséges új nyilatkozat beszerzése.
1.3. Az adatvédelmi tisztviselővel összefüggésben a GDPR szűk keretek között enged csak
teret a tagállami jogalkotásnak (lásd GDPR 37. cikk (4) bekezdése és 38. cikk (5)
bekezdése), így annak eldöntéséhez, hogy kell-e majd adatvédelmi felelőst alkalmaznia egy
szervezetnek, a GDPR 37. cikk (1) bekezdésének a) - c) pontjait, valamint az ágazati uniós
és tagállami jogi előírásokat kell kiindulópontnak tekinteni. Ehhez segítséget nyújt az
Adatvédelmi Irányelv 2 29. cikke szerint létrehozott adatvédelmi munkacsoport (a
továbbiakban: „Munkacsoport”) az adatvédelmi tisztviselőkkel kapcsolatban kibocsátott 243.
számú iránymutatása, amely magyarul is elérhető a Hatóság honlapjáról:
https://www.naih.hu/29-es-munkacsoport-iranymutatasai.html. Az iránymutatás – egyebek
mellett – részletesen foglalkozik a GDPR 37. cikk (1) bekezdésében felsorolt esetkörökkel.
Ez alapján a közhatalmi szerv vagy közfeladatot ellátó szerv fogalmát – a GDPR-ben írt
definíció híján – a nemzeti jog szerint kell meghatározni. Az iránymutatás kitér arra is, hogy
„[…] a közhatalmi szerv vagy egyéb, közfeladatot ellátó szerv fogalma magában foglalja az
országos, regionális és helyi hatóságokat, de a fogalom – az alkalmazandó nemzeti
jogszabályok szerint – általában magában foglalja a közjog hatálya alá tartozó más
szerveket is.” Az Infotv. 26. § (1) bekezdése alapján közfeladatot ellátó szerv az állami vagy
helyi önkormányzati feladatot, valamint jogszabályban meghatározott egyéb közfeladatot
ellátó szerv vagy személy. Az adatvédelmi tisztviselő kijelölésével kapcsolatban továbbá
felhívom a figyelmét a GDPR 37. cikk (3) bekezdésére, amely szerint ha az adatkezelő vagy
adatfeldolgozó közhatalmi szerv vagy egyéb, közfeladatot ellátó szerv, közös adatvédelmi
tisztviselő jelölhető ki több ilyen szerv számára. Jelzem továbbá, hogy az adatvédelmi
tisztviselővel összefüggésben a Hatóság honlapján számos iránymutatás található:
https://www.naih.hu/az-adatvedelmi-reformmal-kapcsolatos-allasfoglalasok.html
1.4. A GDPR 40. cikke értelmében az adatkezelők (adatfeldolgozók) kategóriáit képviselő
egyesületek és egyéb szervezetek önszabályozó eszközként magatartási kódexeket
dolgozhatnak ki annak érdekében, hogy a rendelet alkalmazásában a különböző adatkezelők
egyedi ágazati jellemzői, valamint a mikro-, kis- és középvállalkozások sajátos igényei
érvényesülni tudjanak. A felügyeleti hatóságok e folyamatban ösztönzőként és a magatartási
kódexek megfelelőségének vizsgálatával vesznek részt, így ha a magatartási kódex megfelel
a rendelet szabályainak, a magatartási kódexet jóváhagyják és nyilvántartásba veszik; a
felügyeleti hatóságok a magatartási kódex kiadására azonban nem rendelkeznek
hatáskörrel. A Hatóságnak a magatartási kódexek jóváhagyására és nyilvántartásba vételére
irányuló eljárására nézve a GDPR csupán annyi előírást tartalmaz, hogy a tagállami
felügyeleti hatóságnak a határozata meghozatala előtt ki kell kérnie ez Európai Adatvédelmi
Testület véleményét 3, egyebekben az eljárásra a magyar jogi eljárási szabályok
alkalmazandóak.
2. A civil szervezetek munkavállalói, megbízási szerződéses dolgozói, tisztségviselői
2

A személyes adatok feldolgozása vonatkozásában az egyének védelméről és az ilyen adatok szabad
áramlásáról szóló 95/46/EK irányelv.
3
GDPR 64. cikk (1) bekezdés b) pont

3

2.1. A munkavállalói adatok kezelésében a joggyakorlat nem változik, mind a Munkacsoport,
mind a Hatóság állásfoglalása eddig is az volt, hogy erős függelmi viszonyokban a
hozzájárulás jogcím főszabály szerint nem alkalmazható a személyes adatok kezelésére. Ezt
erősítik meg a GDPR rendelkezései és a Munkacsoport egyelőre csak angolul elérhető 259.
számú iránymutatása, amely a fenti 1.3. pontban jelzett hivatkozás alatt a Hatóság
honlapján is elérhető. Ebből fakadóan a hozzájárulás kérése a munkavállalóktól felesleges,
az adatkezelésnek ezen jogviszonyban az érintett hozzájárulása tipikusan nem képezheti
érvényes jogalapját. Egyes kivételes esetekben azonban, ha a hozzájárulás szabadon és
következményektől mentesen megtagadható, továbbá ha a hozzájárulás nem a
munkaviszony fenntartásának feltétele, akkor az adatkezelés jogalapjául az érintett
hozzájárulása is szolgálhat. Ilyen eset lehet például, ha filmet forgatnak a munkahelyen és
minden érintett szabadon eldöntheti szeretne-e a háttérben látszódni, vagy arra az időre
máshol végezheti a munkáját változatlan feltételekkel. Ha a hozzájárulás nélkül az érintett
munkaviszonya megszűnik vagy terhesebbé válik, valamely előnytől elesik, vagy egyéb
hátrányt szenved el, akkor a hozzájárulás érvénytelen az akaratképzés szabadságának
hiánya miatt. Ez a megközelítés minden függő viszonyban lévők közötti adatkezelésnél
irányadó, nemcsak munkaviszonyban.
2.2. A fentebb kifejtettekre tekintettel a GDPR alapján a jogi kötelezettség teljesítése 4 lehet
érvényes jogcím a jogszabályban meghatározott személyes adatok kezelésére. A
jogszabályban kifejezetten nem megjelölt, de a munkaviszonnyal kapcsolatban feltétlenül
szükséges további személyes adatok vonatkozásában pedig a munkaszerződés teljesítése 5
jöhet szóba.
2.3. Írásba foglalása nélkül is létrejön az önkéntes és az őt foglalkoztató között a szerződés,
kivéve, ha jogszabály, így különösen a közérdekű önkéntes tevékenységről szóló 2005. évi
LXXXVIII. törvény alapján kötelező az írásba foglalása. A GDPR szerinti szerződés
teljesítéséhez szükséges adatkezelés, mint jogalap nem feltételez írásbeli szerződést. Az
adatkezelő felelőssége és kockázata, hogy jogvita esetén írásbeli szerződés hiányában
bizonyítani tudja-e az önkéntessel fennálló jogviszonyt, illetve azt, hogy csak a
jogviszonyhoz szükséges mértékben és ideig kezelte önkéntesek személyes adatait, és hogy
a GDPR szerinti egyéb kötelezettségeinek eleget tett (pl. tájékoztatás stb.). Az adatkezelés
tényéről, mértékéről, feltételeiről a GDPR rendelkezései alapján eljárva, igazolhatóan
tájékoztatni szükséges az önkéntest is. Ezen kötelezettség teljesítése is számos módon
megvalósulhat a gyakorlatban.
2.4. A GDPR 8. cikk (3) bekezdése szerint a kiskorúak esetén a szerződés létrejöttével,
annak érvényességével kapcsolatban a tagállami szabályok – mindenekelőtt a polgári
törvénykönyvről szóló 2013. évi V. törvény (a továbbiakban: „Ptk.”) – alkalmazandóak
(törvényes képviselő hozzájárulása a magyar jog által megkövetelt esetekben).
Mindenképpen ajánlott kiskorú diákok foglalkoztatása esetén a szerződés írásba foglalása. A
GDPR a kiskorúak személyes adatainak kezelésével kapcsolatban a fokozott védelem elvét
követi. A GDPR 8. cikk (1) bekezdése szerinti 16 éves korhatár csak az ott megjelölt
közvetlenül gyermekeknek kínált, információs társadalommal összefüggő szolgáltatások
vonatkozásában adott hozzájárulásra alkalmazható, minden egyéb esetben a tagállami
jogszabályok irányadóak a gyermekek jognyilatkozataira, azok érvényességére.
3. Közérdekű önkéntesek

4
5

GDPR 6. cikk (1) bekezdés c) pont
GDPR 6. cikk (1) bekezdés b) pont

4
A közérdekű önkéntesek személyes adatainak kezelésével kapcsolatos általános
követelményrendszer sem tér el más munkavégzésre irányuló szerződéses jogviszony
tekintetében alkalmazandótól, hiszen az adatkezelés a közérdekű önkéntesi tevékenység
végzésének a feltétele csakúgy, mint más munkavégzésre irányuló jogviszonyban. A
személyes adat védelméhez való alapjog védelméhez kapcsolódó követelményrendszer
pedig független attól, hogy az érintettek milyen jogviszony keretében végeznek
munkavégzésre irányuló tevékenységet. A személyes adatok védelmének szintje nem a
szerződéses jogviszony típusától függ, hanem a védendő alapjogtól és az érintettek jogait
fenyegető kockázatoktól. Emiatt a munkavállalókkal kapcsolatban jelzettek megfelelően
irányadók a közérdekű önkéntesek vonatkozásában is.
4. Szerződésekben szereplő kapcsolattartói adatok
A kapcsolattartók adatai a harmadik személy adatkezelő és a kapcsolattartó munkáltatója
(megbízója) jogos érdekére hivatkozással a szükséges mértékben kezelhetőek lehetnek
harmadik személy által a GDPR 6. cikk (1) bekezdés f) pontja alapján. Ebben az esetben
érdekmérlegelési teszt elvégzése szükséges. Ennek – az összes körülménytől, például
munkakörtől függő – eredménye lehet, hogy az érintett a munkaköre (vagy megbízása)
ellátása során a jogos érdeknél csekélyebb jogkorlátozást szenved el, tekintettel arra, hogy
ezen adatok megismerhetőségéhez nyomós közérdek illetve munkáltatói érdek fűződik.
Ezen személyes adatok kezelésének célja a kapcsolatfelvétel lehetővé tétele, így azok
megfelelő jogalap mellett az e célhoz szükséges terjedelemben és ideig kezelhetőek.
Ilyenkor a kapcsolattartó megbízója illetve munkáltatója a GDPR 6. cikk (1) bekezdés b)
pontja, illetve a munka törvénykönyvéről szóló 2012. évi I. törvény 10. § (1) bekezdése
alapján szerzi meg és továbbítja a személyes adatokat a harmadik személy felé, akivel a
kapcsolatfelvétel szükséges. Fontos ilyenkor is a kapcsolattartó megfelelő tájékoztatása az
adatkezelésről.
5. Pályázati elszámolásokkal kapcsolatos adatkezelési jogalap
A pályázatot kiíró nem kérhet jogszerűen olyan adatot, amely az adatkezelés céljának
eléréséhez szükségtelen, arra alkalmatlan vagy annak eléréséhez aránytalan. A pályázatok
egy része keretében európai uniós jogi aktus vagy magyar jogszabály írja elő az adott
személyes adat kezelését és annak feltételeit, ezen esetben a jogalap a GDPR 6. cikk (1)
bekezdés c) pontja lesz. Fontos ugyanakkor megjegyezni azt is, hogy sem az uniós jogi
aktus, sem a magyar jogszabály nem írhatja elő olyan adat kezelését, amely nem szükséges
az adatkezelés céljához, vagy annak eléréséhez aránytalan mértékű (ez ugyanis a GDPR
rendelkezéseibe és adott esetben a tagállami alkotmányok, alaptörvények rendelkezéseibe
is ütközne).
Amennyiben nem jogszabály írja elő, de a pályázat teljesítéséhez vagy ellenőrzéséhez
feltétlenül szükséges személyes adatról van szó, akkor a GDPR 6. cikk (1) bekezdés f)
pontja szerinti jogos érdek lehet alkalmazható, amennyiben az adatkezelés az adatkezelő
vagy egy harmadik fél jogos érdekeinek érvényesítéséhez szükséges, kivéve, ha ezen
érdekekkel szemben elsőbbséget élveznek az érintett olyan érdekei vagy alapvető jogai és
szabadságai, amelyek személyes adatok védelmét teszik szükségessé, különösen, ha az
érintett gyermek. Ilyenkor a jogszerű adatkezeléshez a pályázatot kiíró által elvégzett
érdekmérlegelési teszt megfelelő – a jogalapra hivatkozást megalapozó – eredménye
szükséges.
6. Civil szervezetek rendezvényein vezetett jelenléti ívek

5
Személyes adat a GDPR alapján csak megfelelő tájékoztatás mellett, konkrét célból és a
GDPR-ben felsorolt egyik jogalap igazolása mellett kezelhető, megfelelve a GDPR
valamennyi feltételének. A készletező adatgyűjtés, „adatfelhalmozás” a GDPR-t megelőző
jogszabályi környezetben is jogellenes volt, ez nem változik. Az Alkotmánybíróság már a
15/1991. (IV.13.) határozatában kimondta, hogy „[a]z Alkotmánybíróság megállapítja, hogy
személyes adatok meghatározott cél nélküli, tetszőleges jövőbeni felhasználásra való
gyűjtése és feldolgozása alkotmányellenes.”. A Hatóság ezzel kapcsolatos gyakorlata nem
változik érdemben a GDPR miatt. Ennek megfelelően akkor jogszerű a rendezvényeken a
jelenléti ívek vezetése, ha van konkrét, jogos adatkezelési cél, megfelelő tájékoztatás és
igazolható, GDPR-nek megfelelő hozzájárulás.
7. Honlap, közösségi média
7.1. A honlapot működtető, illetve hírlevelet kiküldő civil szervezetek másokkal azonos
feltételek mellett működhetnek, azaz személyes adatot csak a GDPR szerinti valamely
jogcím alapján kezelhetnek. Hírlevél esetén ez jellemzően a hozzájárulás 6, melynek főbb
elemei a fentiekben lettek kifejtve.
7.2. Attól, hogy egy adott cél érdekében nyilvánosan elérhetőek, a személyes adatok nem
esnek ki az alapjogi védelem alól és válnak bárki által szabadon felhasználhatóvá. A GDPR
5. cikk (1) bekezdés b) pontjában meghatározott célhoz kötöttség elve és a GDPR általános
szabályai változatlanul alkalmazandóak ilyen esetben is. A cél, a jogalap és egyéb feltételek
tekintetében a fenti 6. pontban írtak irányadóak itt is. A honlapokról történő „összeollózás”
szerzői jogi kérdéseket is felvet, azonban annak vizsgálata nem tartozik a Hatóság
hatáskörébe.
7.3. Olyan képek és videók közzététele esetén, ahol harmadik személyek felismerhetőek és
eddig nem volt sem hozzájárulás, sem más jogalap a kezelésükre és nyílvánosságra
hozatalukra, az adatkezelés jogszerűsége tekintetében érdemi változásra nem kerül sor, az
ilyen adatkezelés korábban is jogellenes volt, és 2018. május 25. után is az marad.
7.4. Megfelelő adatvédelmi tájékoztatást kell adni az érintetteknek, akár a honlapon
közzétéve, akár más igazolható módon. A belső szabályzat a jobb átláthatóság érdekében
készíthető és közzétehető, de erre nincs konkrét kötelezés a GDPR-ben.
7.5. Adatvédelmi tájékoztatás minta nem készíthető mindenkire általános jelleggel. Adott
tevékenységeket végző adatkezelő az adott célok érdekében különböző adatokat kezel,
adott jogalapra hivatkozva és egyedi feltételekkel (szükséges időtartam konkrét leírása stb.).
Az adatkezelő szervezetek olyan sokfélék, hogy ez általános jelleggel nem írható le. A
Hatóság tapasztalata szerint az általános adatvédelmi tájékoztató mintát átvevő adatkezelők
tényleges gyakorlata sokszor nagyon eltér a leírtaktól, így a minta alkalmazása sokszor
inkább félrevezeti az érintetteket, és éppen ez teszi jogellenessé az adatkezelést. Az
adatkezelési tájékoztató jogszabályi célja, hogy a konkrét adatkezelést bemutassa, nem egy
általános elméletet, ez pedig adatkezelőnként vizsgálható csak. Bár a tájékoztatás tartalmát
illetően a GDPR irányadó 2018. május 25. után, de az előzetes tájékoztatás formai és
minőségi követelményeivel kapcsolatban továbbra is lényegében változatlanul irányadónak
tekinthető a Hatóság alábbi hivatkozás alatt elérhető ajánlása:
https://www.naih.hu/files/tajekoztato-ajanlas-v-2015-10-09.pdf
7.a. Elektronikus vagy postai úton kiküldött hírlevél, meghívó, illetve ügyféladatbázis

6

GDPR 6. cikk (1) bekezdés a) pont

6
7.a.1. 2018. május 25-től minden adatkezelésnek meg kell felelnie a GDPR-nek, a 2018.
május 25. előtt a hírlevélre feliratkozásokkal kapcsolatban adott hozzájárulások sem
képeznek kivételt ez alól. A GDPR (171) preambulumbekezdés alapján akkor nem
szükséges az érintett ismételt hozzájárulása, ha a korábban adott hozzájárulása megfelel a
GDPR-nek (megfelelő tájékoztatáson alapuló, szabad akaratból, kifejezett, egyértelmű,
tevőleges, utólag igazolható), vagy egyéb jogalap fennáll a további adatkezelésre és erről
megfelelően az adatkezelő megfelelően tájékoztatja az érintetteket. A további adatkezelés
kizárólag az adatgyűjtés céljával összeegyeztethető célból, a GDPR 6. cikk (4)
bekezdésében meghatározottak alapján elvégzett teszt elvégzését és pozitív eredményét
követően tekinthető jogszerűnek.
7.a.2. A természetes személy e-mail címe önmagában is személyes adat. A személyes adat
minőséghez nem szükséges az, hogy az adott adat önmagában és közvetlenül legyen
alkalmas a konkrét személy azonosítására, ilyennek minősül az adat akkor is, ha közvetetten
és/vagy más adatokkal együtt alkalmas az egyén azonosítására 7. A GDPR tehát –
összhangban a korábbi magyar jogi környezettel – kiterjesztően értelmezi a személyes adat
fogalmát. A technikai fejlődés következtében az érintettek azonosítása és profilozása
számos eszközzel és módszerrel elvégezhető, ebből fakadóan a GDPR nyújtotta védelem
jelentéktelenné válhatna, ha az csak olyan adatok kezelésére lenne alkalmazandó, amelyek
önmagukban elégségesek az azonosításra.
7.a.3. A hírlevélküldés céljára az adatkezeléshez a GDPR-nek megfelelő hozzájárulást nem
szükséges időszakosan az érintetteknek megerősíteni, ha a feliratkozás – megfelelő
tájékoztatás nyomán – határozatlan időre történt (a hozzájárulás alapjául szolgáló
tájékoztatás, az abban foglalt lényegi elemek nem változtak meg). Minden egyes hírlevélben
meg kell adni az akadálymentes leiratkozás lehetőségét, mely nem lehet időigényesebb vagy
bonyolultabb, mint a feliratkozás (tipikus a hivatkozás vagy e-mail küldés, de bármilyen
megoldás elfogadható lehet, amely teljesíti a fenti feltételt és nem okoz szükségtelen
többletterhet az érintettnek).
7.a.4. Csak olyan személyes adat kezelhető 2018. május 25-től, amelynek kezelése megfelel
a GDPR rendelkezéseinek. Amely személyes adat kezelése nem feleltethető meg e
rendelkezéseknek, azt törölni kell, és erről tájékoztatni kell az érintettet. Ugyanazon
követelményeknek kell megfelelnie a már működő adatbázisnak, mintha abban kizárólag
GDPR hatálya alatt gyűjtött adat lenne 8.
8. Archívum
8.1. A GDPR 89. cikke szerint – többek között – a közérdekű archiválás céljából folytatott
adatkezelések tekintetében, megfelelő garanciák mellett, tagállami jog állapíthat meg a
GDPR alóli kivételeket, könnyítéseket. Amennyiben a tagállami jog ilyet nem állapít meg,
vagy az adott archiválás a tagállami jog szerint nem minősül „közérdekű archiválás”-nak,
akkor a GDPR általános szabályai alkalmazandóak változatlanul az archivált adatokra,
adatbázisokra is. Amennyiben nem közérdekű archívumról van szó, csak a fentiekben
kifejtett „készletező adatgyűjtésről”, az a fenti 6. pontban kifejtettek szerint korábban sem volt
jogszerű, és a GDPR alapján sem vált jogszerűvé.
8.2. A törlési jogról az adatkezelési tájékoztató keretében vagy az adat felvételekor, vagy
régebbi adatkezelés esetén legkésőbb 2018. május 25-ig kell tájékoztatni az érintetteket. Az
esetleges kivételeket a tagállami jogszabályok kell, hogy tartalmazzák közérdekű archívum

7
8

GDPR 4. cikk 1. alpont
GDPR (171) preambulumbekezdés

7
esetén. Emellett természetesen a GDPR 17. cikk (3) bekezdése 9, annak a törlést kizáró
rendelkezései is alkalmazandóak.
9. Fotókhoz/mozgóképekhez kapcsolódó személyiségi jogok
9.1. A rendezvényen résztvevőket előzetesen, megfelelő formában, igazolhatóan tájékoztatni
szükséges a felvételkészítésről és annak jogalapjáról. Ha a rendezvényre nem lehet belépni
úgy, hogy a kép/videó készítése kizárható lenne, akkor önkéntes hozzájárulás a GDPR
alapján nem adható, jogszabályi előírás híján az adatkezelő vagy harmadik személy jogos
érdeke lehet a jogalap megfelelő érdekmérlegelési teszt és tájékoztatás mellett. A
tájékoztatásban pontosan meg kell határozni ki, milyen célból és milyen felületen teszi közzé
vagy használhatja fel, milyen címzettek részére adhatja át a felvételeket, és mennyi ideig
kezelheti azokat. A célnak megfelelő feltételek, tárolási idő meghatározása az
érdekmérlegelési tesz pozitív eredményéhez és az adatkezelés jogszerűségének
biztosításához szükséges.
9.2. A GDPR-t 2018. május 25-től minden, a tárgyi és területi hatálya alá tartozó személyes
adat kezelésére alkalmazni kell, függetlenül a személyes adat forrásától és az adatgyűjtés
időpontjától 10. Ha nem tájékoztatható az érintett a kapcsolat hiánya miatt, akkor a személyes
adatát tartalmazó felvételt vagy törölni, vagy anonimizálni kell (a felvételt
személyazonosításra alkalmatlanná kell tenni, mint például a Google street view
felvételeken).
9.3. A munkahelyen alkalmazott kamerákkal kapcsolatban a főbb elvek nem változtak
(célhoz kötöttségnek megfelelő látószög, megfelelő jogalap stb.). Ezen szempontok a
Hatóság honlapján elérhető alábbi ajánlásban és tájékoztatóban kerülnek kifejtésre:
https://www.naih.hu/files/Ajanlas-a-munkahelyi-kameras-megfigyelesr-l.pdf
https://www.naih.hu/files/2016_11_15_Tajekoztato_munkahelyi_adatkezelesek.pdf
10. Bírságok/Hatóság
10.1. Az adatvédelmi incidenst főszabályként be kell jelenteni a Hatóságnak. A GDPR 33.
cikk (1) bekezdése alapján csak akkor mellőzhető a bejelentés, ha az adatvédelmi incidens
valószínűsíthetően nem jár kockázattal a természetes személyek jogaira és szabadságaira
nézve. Ezt előre általános jelleggel nem lehet megállapítani, csak az adott incidens
részleteinek ismeretében. Kétség esetén az adatkezelő felelőssége, ha mellőzi a bejelentést
és nem a Hatóságra bízza annak eldöntését, hogy az incidens mennyire volt kockázatos.
10.2. A bírságolási gyakorlatot az összes tagállam adatvédelmi hatósága és az az általános
adatvédelmi rendelet alkalmazásáért felelős uniós szerv, az Európai Adatvédelmi Testület,
valamint a hatóságok határozatait felülvizsgáló tagállami bíróságok, végső soron az Európai
Unió Bírósága alakítják ki. A Hatóság a saját gyakorlatát erre tekintettel alakítja ki a GDPR
9

GDPR 17. cikk (3) „Az (1) és (2) bekezdés nem alkalmazandó, amennyiben az adatkezelés szükséges:
a) a véleménynyilvánítás szabadságához és a tájékozódáshoz való jog gyakorlása céljából;
b) a személyes adatok kezelését előíró, az adatkezelőre alkalmazandó uniós vagy tagállami jog szerinti
kötelezettség teljesítése, illetve közérdekből vagy az adatkezelőre ruházott közhatalmi jogosítvány gyakorlása
keretében végzett feladat végrehajtása céljából;
c) a 9. cikk (2) bekezdése h) és i) pontjának, valamint a 9. cikk (3) bekezdésének megfelelően a népegészségügy
területét érintő közérdek alapján;
d) a 89. cikk (1) bekezdésével összhangban a közérdekű archiválás céljából, tudományos és történelmi kutatási
célból vagy statisztikai célból, amennyiben az (1) bekezdésben említett jog valószínűsíthetően lehetetlenné tenné
vagy komolyan veszélyeztetné ezt az adatkezelést; vagy
e) jogi igények előterjesztéséhez, érvényesítéséhez, illetve védelméhez.”.
10
GDPR (171) preambulumbekezdés

8
rendelkezéseire figyelemmel. Hangsúlyozandó ugyanakkor, hogy a GDPR célja nem a
bírságolás, hanem az eddig tagállamonként eltérő szintű alapjogi védelem megteremtése és
minél teljesebb körű érvényesülése érdekében eredményes kikényszerítése. . Ebben a
szabályozásban a bírság is a lehetséges jogkövetkezmények egyik – igaz adott esetben
leginkább hátrányos – fajtája. A GDPR 83. cikke erre is tekintettel írja elő, hogy a bírság
megállapításakor az eset összes körülményét figyelembe kell venni, így különösen, hogy az
adatkezelő kellő körültekintéssel járt-e el, biztosította-e az adott helyzetben adott személyes
adatkezeléssel kapcsolatban általában elvárható fizikai, szabályozási és szervezeti
adatvédelmi garanciák meglétét és a megfelelő tájékoztatást, tett-e ésszerű lépéseket a
jogszabályi kötelezettségek teljesítésére. Minél nagyobb az érintettekre a jogellenes
adatkezelésből adott esetben bekövetkező hátrány, illetve az ilyen hátrány
bekövetkezésének kockázata, továbbá minél kevésbé korrigálható a helyzet, annál
szigorúbb elvárásokra, és ebből következően szigorúbb jogkövetkezményekre számíthat az
adatkezelő, illetve az adatfeldolgozó. Nagyszámú személyes adat kezelése csak akkor
végezhető jogszerűen akár profitszerzési akár más céllal, ha az adatok védelme megfelelő.
A kevés anyagi forrás önmagában nem mentesít a kárfelelősség alól, ha nagyszámú és nagy
értékű személyes adatot kezel egy civil szervezet. Az alapjogi védelem az érintettek jogait
fenyegető kockázatok, nem pedig az adatkezelő személyének függvénye. Egyes
szervezeteknek célszerű lehet olyan adatfeldolgozót igénybe venni, amely a megfelelő
feltételeket szavatolni tudja, mivel adott esetben ez költséghatékonyabb lehet egy saját
rendszer alkalmazásánál. Kisebb civil szervezetek jellemzően kisszámú, nem is feltétlenül
különleges adatot tartanak nyilván a tevékenységükkel összefüggésben, így valószínűleg
ilyenkor nem okozhat jelentős költséget a GDPR-nek való megfelelés biztosítása.
Amennyiben egy kisebb civil szervezet nem biztos abban, hogy a nyilvántartási rendszere a
szükséges biztonsági követelményeknek eleget tesz, célszerű lehet egy egyszeri informatikai
szakértői véleményt beszerezni, mivel ez elsősorban technikai kérdés.
10.3. A GDPR alapján a Hatóság mind érintetti panasz alapján, mind hivatalból jogosult
eljárni. A Hatóság a GDPR szerinti kötelezettségeit a fenti eljárások szükség szerinti
alkalmazásával látja el a rendelkezésére álló erőforrásainak keretén belül.
10.4. A fentiek alapján a Hatóság a bírságolás során az eset összes körülményét figyelembe
veszi, nem célja sem a civil, sem más szervezetek működésének ellehetetlenítése. A
Hatóság a GDPR 83. cikke figyelembevételével hatékony, arányos és visszatartó erejű
bírságot alkalmaz, amelynek mértéke eltérő lehet egyes adatkezelőknél, de a felelősség és a
bírság szükségességének megállapítása független az adatkezelő személyétől a fentiekben
kifejtettek szerint.
11. Egyebek
11.1. A 18 év alattiak főszabály szerint a magyar jogszabályok – mindenekelőtt a Ptk. –
rendelkezései szerint, az ott meghatározott feltételekkel tehetnek jognyilatkozatokat, kivéve
az információs társadalommal összefüggő szolgáltatások vonatkozásában adott
hozzájárulást, amelynek feltételeit a GDPR 8. cikke állapítja meg. Ezzel kapcsolatban a fenti
2.4. pontban kifejtettek irányadóak.
11.2. A GDPR (32) preambulumbekezdése nyújt támpontot a ráutaló jellegű hozzájárulás
feltételeivel kapcsolatban. Eszerint az adatkezelésre csak akkor kerülhet sor, ha az érintett
egyértelmű megerősítő cselekedettel, például írásbeli – ideértve az elektronikus úton tett –,
vagy szóbeli nyilatkozattal önkéntes, konkrét, tájékoztatáson alapuló és egyértelmű
hozzájárulását adja a természetes személyt érintő személyes adatok kezeléséhez. Ilyen
hozzájárulásnak minősül az is, ha az érintett valamely internetes honlap megtekintése során
bejelöl egy erre vonatkozó négyzetet, az információs társadalommal összefüggő
szolgáltatások igénybevétele során erre vonatkozó technikai beállításokat hajt végre,

9
valamint bármely egyéb olyan nyilatkozat vagy cselekedet is, amely az adott
összefüggésben az érintett hozzájárulását személyes adatainak tervezett kezeléséhez
egyértelműen jelzi (ezzel összefüggésben azonosítható, hogy pontosan milyen tájékoztatás
alapján milyen terjedelmű adatkezeléshez járul hozzá). A hallgatás, az előre bejelölt négyzet
vagy a nem cselekvés ezért nem minősül hozzájárulásnak. A hozzájárulás az ugyanazon cél
vagy célok érdekében végzett összes adatkezelési tevékenységre kiterjed. Ha az
adatkezelés egyszerre több célt is szolgál, akkor a hozzájárulást az összes adatkezelési
célra vonatkozóan meg kell adni. Ha az érintett hozzájárulását elektronikus felkérést
követően adja meg, a felkérésnek egyértelműnek és tömörnek kell lennie, és az nem
gátolhatja szükségtelenül azon szolgáltatás igénybevételét, amely vonatkozásában a
hozzájárulást kérik.
11.3. Az „önkéntesség” követelménye a hozzájárulással kapcsolatban azt jelenti, hogy
semmilyen hátrány elszenvedésének kilátásba helyezése, annak kockázata nem
motiválhatja a döntést, amely követelményt a GDPR 7. cikke és a Munkacsoport 259.
számú iránymutatása is rögzítenek. Annak megállapítása során, hogy a hozzájárulás
önkéntes-e, a lehető legnagyobb mértékben figyelembe kell venni azt a tényt, egyebek
mellett, hogy a szerződés teljesítésének – beleértve a szolgáltatások nyújtását is – feltételéül
szabták-e az olyan személyes adatok kezeléséhez való hozzájárulást, amelyek nem
szükségesek a szerződés teljesítéséhez illetve a szolgáltatás nyújtásához. A hozzájárulás
csak akkor érvényes, ha az tájékozott és szabad elhatározáson alapul, valódi választási
lehetőség áll az érintett rendelkezésére, és nem áll fenn a becsapás, a megfélemlítés, a
kényszerítés vagy más jelentős negatív következmény veszélye a hozzájárulás
megtagadása esetén. Amennyiben a hozzájárulás következményei aláássák az egyén
választási szabadságát, a hozzájárulás nem minősül önkéntesnek 11.
11.4. A „kifejezettség” követelménye a hozzájárulással kapcsolatban azt jelenti, hogy –
formájától függetlenül – félreérthetetlen, egyértelmű, tevőleges cselekmény szükséges
az érintett részéről, a hallgatás, az előre kipipált jelölőnégyzet tudomásul vétele önmagában
nem elég 12.
11.5. A kiküldetési rendelvény olyan bizonylat, amellyel a hivatali, illetve üzleti utazásokat
van lehetőség elszámolni magángépjárműre, méghozzá bizonyos feltételek teljesítésével
adómentesen. Mivel ennek adattartalmát az adózással kapcsolatos jogszabályok határozzák
meg, az adatkezelés a jogszabály által az elszámoláshoz feltétlenül megkövetelt személyes
adatok tekintetében – kizárólag ezen célból és az adózással kapcsolatos jogszabályokban
megjelölt időtartamra –a jogszabályi kötelezettség teljesítése13 jogcím alapján lehet jogszerű.
Az érintett megfelelő tájékoztatása itt sem mellőzhető, például a kezelt adatok köréről, az
adatkezelés céljáról, jogalapjáról (az ezt előíró jogszabályi rendelkezésről) és időtartamáról,
valamint arról, hogy ilyen esetben őt milyen jogok illetik meg (törlést nem kérhet stb.).
11.6. A számla kiállításával és az azon szereplő személyes adatok kezelésével kapcsolatban
a fenti 11.5. alpontban kifejtettek megfelelően irányadóak, ezen jogviszonyokban is
alkalmazandó a GDPR.
11

A Munkacsoport 15/2011 számú véleménye a hozzájárulás fogalommeghatározásáról a következőket írja a
14. oldalon az önkéntesség magyarázataként: „Az ’önkéntes’ hozzájárulás szellemi képességeik teljes birtokában
lévő egyének minden társadalmi, gazdasági, pszichológiai vagy egyéb kényszer alkalmazása nélkül hozott
önkéntes döntését jelenti. Nem tekinthető ’önkéntes’ hozzájárulásnak az, ha valaki egy adott orvosi helyzetben
azért adja beleegyezését, mert a kezelés megtagadásával vagy alacsonyabb szintű kezeléssel fenyegetik
meg. … Amikor az orvosi helyzet szükséges és elkerülhetetlen velejárója, hogy egy egészségügyi szakember
EHR-rendszerben személyes adatokat dolgozzon fel, félrevezető lehet, ha az illető a beteg hozzájárulásának
megszerzésével próbálja a feldolgozás jogosságát indokolni. A hozzájárulásos megoldásra csak azokban az
esetekben kellene hagyatkozni, ahol az érintett egyén valóban szabadon választhat, következésképpen a már
megadott hozzájárulást, mindenféle hátrányos következmény nélkül, akár vissza is vonhatja.”.
12
GDPR (32) preambulumbekezdés
13
GDPR 6. cikk (1) bekezdés c) pont

10

12. Előadás
A Hatóság a GDPR bemutatásával és általános kérdéseivel kapcsolatban tud előadást
tartani, kitérve a jelen állásfoglalás néhány kérdésére. A munkatársaimmal történt
egyeztetést figyelembe véve a Hatóság a 2018. június 14-i előadás megtartását a fentiek
szerint elvállalja.
Konzultációs kérdések megválaszolása csak korlátozott mértékben, írásban lehetséges, a
Hatóság rendelkezésére álló erőforrások keretében. A Hatóság a jogszabályok alapján
elsődlegesen az érintett panaszosok jogvédelme érdekében, hatósági vagy vizsgálati eljárás
keretében tud konkrét adatkezeléseket az adott körülmények között minősíteni. A Hatóság
főszabály szerint az adatkezelőknek a honlapján keresztül nyújt iránymutatásokat és
ajánlásokat, amely azonban nem érinti az adatkezelők jogszabályi felelősségét.
A Hatóság – eljárási kereteket nélkülöző, konzultációs válaszként kiadott – jelen
tájékoztatása nem mentesíti annak címzettjét, illetve az adatkezelőt saját jogi álláspontja
kialakításának szükségessége, illetve az adatkezelésért fennálló felelősség alól. A Hatóság
jelen ügyben rendelkezésre bocsátott információk alapján kialakított jogértelmezése más
hatóságot, a bíróságot és az adatkezelőt nem köti, annak csak iránymutató jellege van.
Budapest, 2018. június „

„

Üdvözlettel:
Dr. Péterfalvi Attila
elnök
c. egyetemi tanár

