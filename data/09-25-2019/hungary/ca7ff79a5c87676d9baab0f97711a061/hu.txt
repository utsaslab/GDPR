Ügyszám:
Ügyintéző:

NAIH/2018/2466/2/K
[…]

[…]
[…]

Tisztelt […]!
A Nemzeti Adatvédelmi és Információszabadság Hatóságnak (a továbbiakban: Hatóság)
elektronikus úton küldött levelében az iránt érdeklődik, hogy termelőüzem kamerarendszerrel
történő megfigyelése esetén - az Európai Unió általános adatvédelmi rendeletének (a
továbbiakban: GDPR) való megfelelés érdekében - milyen bejelentésekkel, szabályzattal,
adatvédelmi tájékoztatóval kell rendelkeznie.
Kérdéseivel kapcsolatban az alábbiakról tájékoztatom.
1. A GDPR alkalmazására való felkészülésről:
Az Európai Unió tagállamaiban, így Magyarországon is - a hatálya alá tartozó adatkezelések
esetében - a GDPR határozza meg az alapvető adatkezelési szabályokat 2018. május 25.
napjától kezdődően.
A GDPR a hatálya alá tartozó adatkezelési jogviszonyokra közvetlenül alkalmazandóvá válik
majd a magyar jogban, így az adatkezelőket érintő kötelezettségek elsősorban e rendeletből
ismerhetők meg.
A rendelet egyébként magyarul is elérhető – egyebek mellett – a Hatóság honlapjáról is:
http://naih.hu/felkeszueles-az-adatvedelmi-rendelet-alkalmazasara.html
A felkészülés mikéntje:
Az adatkezelőknek először is ajánlatos felmérniük valamennyi adatkezelési
tevékenységüket. Meg kell vizsgálni a GDPR 6. cikke szerinti megfelelő jogalap meglétét.
Elmondható, hogy a GDPR a jelenleginél hangsúlyosabban kívánja meg az adatkezelés
jogszerűségének bizonyítását, így erre feltehetőleg kiemelt gondot kell fordítani. A GDPRnak megfelelően végzett adatkezeléshez hozzátartozik még az érintettek részére nyújtott
tájékoztatások felülvizsgálata, az adatkezelési tevékenységekről való nyilvántartás vezetése,
az adatvédelmi hatásvizsgálat elvégzése vagy az adatkezelés biztonságát veszélyeztető
helyzetek (incidensek) Hatóságnak történő bejelentése stb.
Kiemelendő, hogy a GDPR adatvédelmi szabályzat megalkotásának kötelezettségét
kifejezetten nem írja elő az adatkezelők számára.
A 24. cikk az adatkezelő feladatává teszi azonban azt, hogy – az adatkezelés jellege,
hatóköre, körülményei és céljai, valamint a természetes személyek jogaira és szabadságaira
jelentett, változó valószínűségű és súlyosságú kockázat figyelembevételével – megfelelő
technikai és szervezési intézkedéseket hajtson végre annak biztosítása és bizonyítása
céljából, hogy a személyes adatok kezelése a GDPR-ral összhangban történjen.

Annak megítélésére, hogy konkrét esetben milyen technikai és szervezési intézkedések
lehetnek szükségesek, a Hatóságnak nincs módja, hiszen az adatkezelési tevékenységek
valamennyi részletéről nincs tudomása, és ilyen tevékenység folytatására hatáskörrel sem
rendelkezik. A GDPR-nak megfelelő adatkezelési tevékenység kialakítása az adatkezelő
felelőssége, miután a szükséges információk nála állnak rendelkezésre. Ezen intézkedések
tekintetében a (78) preambulumbekezdés példálózó felsorolást nyújt (belső szabályzat,
álnevesítés, adatkezelések szükségességének időszakos felülvizsgálata stb.).
Felhívom szíves figyelmét, hogy a rendelet szabályainak értelmezéséhez hasznos
segítséget jelentenek az Adatvédelmi Irányelv 29. cikke alapján létrehozott Adatvédelmi
Munkacsoport iránymutatásai, amelyek elérhetők – jórészt magyarul is – a Hatóság
honlapjáról (http://www.naih.hu/29-es-munkacsoport-iranymutatasai.html).
Ezen
kívül
feltehetőleg érdemes áttekinteni az Európai Bizottság felkészítő anyagait is ezeken a
hivatkozási címeken:
http://europa.eu/rapid/press-release_IP-18-386_hu.htm és
https://ec.europa.eu/commission/priorities/justice-and-fundamental-rights/dataprotection/2018-reform-eu-data-protection-rules_en#library.
Ezen túlmenően megjegyzem, hogy a GDPR-hoz kapcsolódóan a honlapunkon
megtalálhatók az e tárgyban született egyedi ügyben nyújtott állásfoglalásaink is. A témában
készült egy összefoglaló anyag is, amely elérhető innen: https://www.naih.hu/felkeszuelesaz-adatvedelmi-rendelet-alkalmazasara.html
2. Az adatvédelmi nyilvántartásba történő bejelentési kötelezettség megszűnése:
A Hatóság jelenleg az információs önrendelkezési jogról és az információszabadságról szóló
2011. évi CXII. törvény (a továbbiakban: Infotv.) 65-68. §-ai értelmében, az adatkezelők
bejelentése alapján, az érintettek tájékozódásának elősegítése érdekében valóban
adatvédelmi nyilvántartást vezet.
/E nyilvántartási és az abba történő bejelentési kötelezettség a jelenleg hatályos uniós
adatvédelmi irányelv [az Európai Parlament és a Tanács 95/46/EK irányelve (1995. október
24.) a személyes adatok feldolgozása vonatkozásában az egyének védelméről és az ilyen
adatok szabad áramlásáról] 21. cikk 2. bekezdésében írt kötelezettségből fakad./
Tájékoztatom, hogy ez a bejelentési kötelezettség 2018. május 25-től megszűnik. A GDPR
ugyanis nem tartalmaz a jelenleg hatályos szabályozáshoz hasonló, a tagállami felügyeleti
hatóságok által vezetendő országos adatvédelmi nyilvántartásra vonatkozó szabályozást.
Felhívom a szíves figyelmét azonban arra, hogy a GDPR 30. cikke – az abban
meghatározott tartalommal és kivételekkel - az adatkezelők (adatfeldolgozók)
kötelezettségévé teszi, hogy a felelősségükbe tartozóan végzett adatkezelési
tevékenységekről nyilvántartást vezessenek, melyet megkeresésre a felügyeleti hatóság
rendelkezésére kell bocsátani és az adatkezelés jogszerűségét ezáltal is igazolni.
Ez azt jelenti, hogy az adatkezelőknek (adatfeldolgozóknak) 2018. május 25-től saját
maguknak kell majd az adatkezelésükről nyilvántartást vezetniük, azt azonban nem kell
bejelenteniük a Hatóságnak.

2

3. Termelőüzem kamerával történő
rendelkezéseinek tükrében:

megfigyelésének

jogszerűsége

a

GDPR

A munkahely elektronikus megfigyelőrendszerrel (kamerával) történő megfigyeléséről külön
jogszabály nem rendelkezik.
E kérdésben a következő jogszabályok rendelkezéseit kell figyelembe venni:
-

az információs önrendelkezési jogról és az információszabadságról szóló 2011. évi
CXII. törvény (a továbbiakban: Infotv.),

-

a Munka Törvénykönyvéről szóló 2012. évi I. számú törvény (a továbbiakban: Mt.),

-

az Európai Parlament és a Tanács 95/46/EK - jelenleg még hatályos - irányelv (a
továbbiakban: Adatvédelmi Irányelv), illetőleg

-

az Európai Unió - 2018. május 25-től alkalmazandó - új általános adatvédelmi
rendelete (a továbbiakban: GDPR), továbbá

-

a személy- és vagyonvédelmi, valamint a magánnyomozói tevékenység szabályairól
szóló 2005. évi CXXXIII. törvény (a továbbiakban: Szvtv.) mint mögöttes jogszabály.

A magánvagyon védelmére telepített biztonsági kamerákra vonatkozó részletszabályokat az
Szvtv. tartalmazza.
Az Szvtv. négy esetben teszi lehetővé az elektronikus megfigyelő rendszer alkalmazását:
a) az emberi élet, testi épség, személyi szabadság védelme,
b) a veszélyes anyagok őrzése,
c) az üzleti, fizetési, bank-és értékpapírok védelme,
d) vagyonvédelem.
A fenti esetekben is rögzíti, hogy a kamerás megfigyelés csak az elengedhetetlenül
szükséges mértékű lehet, és nem járhat mások információs önrendelkezési jogának
aránytalan korlátozásával.
A GDPR alapján várható a közeljövőben mind az Infotv. mind az Szvtv. módosítása. A fő
változás a kamerás megfigyelés jogcíme. A GDPR 6. cikk (1) bekezdése szerint a személyes
adatok kezelése kizárólag akkor és annyiban jogszerű, amennyiben az ott felsorolt jogalapok
egyike fennáll.
A kamerás adatkezelés GDPR szerinti jogalapja lehet a 6. cikk (1) a) pontja szerinti érintetti
hozzájárulás, valamint az f) pont szerinti jogos érdek érvényesítése is.
Az Szvtv. 30. § (2) bekezdése értelmében a vagyonőr elektronikus megfigyelőrendszert
kizárólag magánterületen, illetve a magánterületnek a közönség számára nyilvános részén
alkalmazhat, ha ehhez a természetes személy kifejezetten hozzájárul. A hozzájárulás ráutaló
magatartással is megadható. Ráutaló magatartás különösen, ha az ott tartózkodó
természetes személy a magánterület közönség számára nyilvános részén az Szvtv. 28. § (2)
c) pontban foglaltaknak megfelelően elhelyezett ismertetés ellenére a területre bemegy,
kivéve, ha a körülményekből egyértelműen más következik.

3

A munkáltató által a munkavállalókat érintő kamerás megfigyelés esetén azonban az érintetti
hozzájárulás önkéntessége problémás lehet, tekintettel a munka világára jellemző aláfölérendeltségi hierarchikus viszonyra.
A GDPR 6. cikk (1) bekezdés f) pont szerinti - az adatkezelő vagy harmadik fél jogos
érdekén alapuló - jogalap esetében szükséges az abban feltételként támasztott
érdekmérlegelési teszt előzetes elvégzése és dokumentálása, azaz annak tisztázása, hogy
az adott esetben az adatkezelő vagyonvédelmi érdeke elsőbbséget élvez-e az érintettek
érdekeivel vagy alapvető jogaival és szabadságaival szemben.
A GDPR 5. cikk (2) bekezdése szerinti elszámoltathatóság elvének megfelelően az érintettek
alapvető jogait nem sértő jogos érdek fennállását az adatkezelő köteles utólag bizonyítani
tudni. Ehhez a kamerázás megkezdése előtt el kell végeznie annak dokumentálását, hogy
pontosan hol és mit vesz fel a kamerákkal, ki és milyen biztonságos módon fér hozzá a
felvételekhez, és azokat ki és mikor törli. Erről az adatkezelő a kamerával megfigyelt
nyilvános területekre megfelelő tájékoztatást köteles elhelyezni oly módon, hogy a kamerával
megfigyelt területre lépés előtt tudhassák, hogy kamerával megfigyelt területre fognak
belépni. Az adatkezelő felelős a saját jogos érdekében készített felvételek biztonságos
tárolásáért és kezeléséért. A GDPR 12. cikk (1) bekezdése értelmében ugyanis az
adatkezelő megfelelő intézkedéseket hoz annak érdekében, hogy az érintett részére a
személyes adatok kezelésére vonatkozó, a 13. és a 14. cikkben említett valamennyi
információt és a 15-22. és 34. cikk szerinti minden egyes tájékoztatást tömör, átlátható,
érthető és könnyen hozzáférhető formában, világosan és közérthetően megfogalmazva
nyújtsa, különösen a gyermekeknek címzett bármely információ esetében. Az információkat
írásban vagy más módon - ideértve adott esetben az elektronikus utat is - kell megadni. Az
érintett kérésére szóbeli tájékoztatás is adható, feltéve, hogy más módon igazolták az érintett
személyazonosságát.
Garanciális követelmény tehát az elektronikus megfigyelőrendszer alkalmazásával
kapcsolatban is a munkavállaló megfelelő tájékoztatásának követelménye. Mégpedig minden
kamera vonatkozásában tájékoztatást kell nyújtani, hogy annak látószöge pontosan milyen
célból, mely terület vagy tárgy megfigyelésére irányul.
A munkavállalóknak nyújtott írásbeli tájékoztatásnak ki kell terjednie legalább az alábbiakra:
-

adatkezelése jogalapjára,
egyes kamerák elhelyezésére, vonatkozásukban fennálló célokra, területre, tárgyra,
arra hogy közvetlen vagy rögzített megfigyelést végez-e,
az üzemeltető személy meghatározása,
felvételek tárolásának ideje, helye,
adatbiztonsági intézkedésekre (természetesen nem szükséges az intézkedések
hatékonyságát veszélyeztető részletes tájékoztatás),
megismerésre jogosult személyek körére,
továbbítás lehetőségeire,
felvételek munkáltató által milyen célból használható fel,
munkavállalókat megillető jogokra, azok gyakorlásának módjára,
információs önrendelkezési jogok megsértése esetén rendelkezésre álló
jogérvényesítési eszközökre.

Felhívom szíves figyelmét továbbá, hogy a Hatóság a munkahelyen alkalmazott elektronikus
4

megfigyelőrendszer alapvető követelményeiről szóló ajánlást, illetve a munkahelyi
adatkezelések alapvető követelményeiről szóló tájékoztatót bocsátott ki, mely ajánlásban és
tájékoztatóban kifejtetteket minimumkövetelménynek tekinti. Az ajánlás és a tájékoztató az
alábbi linkeken érhetőek el:
https://www.naih.hu/files/Ajanlas-a-munkahelyi-kameras-megfigyelesr-l.pdf
https://www.naih.hu/files/2016_11_15_Tajekoztato_munkahelyi_adatkezelesek.pdf
Megjegyzendő, hogy a levelében hivatkozott „munkafolyamatok minőségbiztosítási célú
megfigyelése”, mint kamera általi megfigyeléséhez kapcsolódó adatkezelési cél kétséges
lehet. A munkáltatónak ugyanis figyelemmel kell lennie a „fokozatosság elvére” is. A
munkavállaló munkaviszonnyal összefüggő magatartásának ellenőrzése körében lehetőleg
olyan módszert kell választania, amely nem jár együtt személyes adat kezelésével. Ha nincs
ilyen, akkor a magánszférát legkevésbé korlátozó módszert kell választania, amely során
korlátozott körben ismer meg személyes adatokat. A minőség ellenőrzése érdekében pedig
a munkavállaló folyamatos, kamerával történő megfigyelése felveti annak kérdését, hogy
megfelel-e a szükségesség-arányosság követelményének, a fokozatosság elvének, továbbá
kétséges lehet, hogy a cél elérésére egyáltalán alkalmas eszköz-e.
A minőség ellenőrzésének más eszközei is lehetségesek, melyek feltételezhetően
alkalmasabbak lehetnek a minőség megállapítására (pl: alapanyag, késztermék ellenőrzése,
mintavétel, munkafolyamatok alkalomszerű ellenőrzése), valamint kevésbé korlátozzák a
munkavállalók magánszféráját.
Felhívom a figyelmét arra, hogy a Hatóság – eljárási kereteket nélkülöző, konzultációs
válaszként kiadott – jelen tájékoztatása sem jogszabálynak, sem egyéb jogi eszköznek nem
tekinthető, az normatív jelleggel, jogi erővel, illetve kötelező tartalommal nem rendelkezik. A
Hatóság jelen ügyben rendelkezésre bocsátott információk alapján kialakított jogértelmezése
más hatóságot, a bíróságot és az adatkezelőt nem köti, annak csak iránymutató jellege van.
Az állásfoglalás, tájékoztatás kiadása tehát nem mentesíti annak címzettjét, illetve az
adatkezelőt saját jogi álláspontja kialakításának szükségessége, illetve az adatkezelésért
fennálló felelősség alól.
Budapest, 2018. május „

„.
Üdvözlettel:
Dr. Péterfalvi Attila
elnök
c. egyetemi tanár

5

