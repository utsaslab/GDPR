

Latvijas Republikas tiesībsargs aicina ikvienu pieteikt cilvēkus, biedrības vai uzņēmējus, kas aizstāv cilvēku ar īpašām vajadzībām tiesības un veicina viņu iekļaušanu sabiedrībā. Tiesībsargs sadarbībā ar Latvijas Nacionālo bibliotēku un Invalīdu un viņu draugu apvienību “Apeirons” rīko konkursu “Gada balva cilvēku ar invaliditāti atbalstam 2018”.
Šogad konkursā izsludinātas sešas nominācijas:

Uzdrīkstēšanās;
Nodarbinātības veicinātājs;
Sociālo tīklu balss;
Izglītotājs;
Bērnu atbalsts;
Pakalpojumu nodrošinātājs.

Visās nominācijās ir iespēja pieteikt gan nevalstiskās organizācijas (biedrības, nodibinājumus), gan ikvienu cilvēku, atbalsta grupu vai uzņēmumu (tai skaitā, sociālos uzņēmējus), kuri pēdējā gada laikā veltījuši savu enerģiju tieši cilvēku ar invaliditāti labā.
Pieteikumus līdz 7. oktobrim aicinām nosūtīt uz e-pasta adresi gadabalva@tiesibsargs.lv. Pieteikuma anketas un konkursa nolikumu atradīsiet pielikumā.




 