

Institūciju sadarbības rezultātā LV portāls sadaļu “Moneyval” ir papildinājis ar tematisko ceļvedi, iezīmējot pasākumu plānu 2019. gadam. Tādējādi turpmāk LV portālā vienkopus būs pieejama aktuālākā informācija par Latvijas paveikto “Moneyval” rekomendāciju ieviešanā – noteiktajiem institūciju mērķiem, uzdevumiem un rīcības virzieniem.
                            
Tieslietu ministrijas valsts sekretārs Raivis Kronbergs uzsver: “Ceļvedis strukturētā veidā sniedz ieskatu par Latvijas soļiem Visaptverošā rīcības plāna izpildē un apkopo arī norādes uz papildinformāciju citās valsts vietnēs. Tādējādi tas sniedz pārskatu par situāciju ikvienam interesantam un palīdz orientēties informatīvajā plūsmā tiem speciālistiem, kuriem tas padziļinātā veidā nepieciešams darba jautājumos.”
Jau 2019. gada martā LV portāls, kas ir daļa no oficiālā izdevēja “Latvijas Vēstnesis” digitālās valsts, pilsoniskās un tiesiskās informācijas platformas, ieviesa sadaļu “Moneyval”. Tajā apkopotas publikācijas, kas informē iedzīvotājus par veiktajiem, nereti komplicētajiem pasākumiem, skaidrojot to būtību, mērķus un sekas.
https://www.youtube.com/watch?v=gtN74la_JGg&feature=youtu.be
                     
Papildinformācijai
Ceļvedis tapis, sadarbojoties Tieslietu ministrijai, “Latvijas Vēstnesim” un citām ar “Moneyval” rekomendāciju ieviešanas jautājumiem atbildīgajām iestādēm – Noziedzīgi iegūtu līdzekļu legalizācijas novēršanas dienestu, Iekšlietu ministriju, Finanšu ministriju un Ārlietu ministriju.
“Moneyval” - Eiropas Padomes (EP) noziedzīgi iegūtu līdzekļu legalizācijas un terorisma finansēšanas novēršanas ekspertu komiteja – rekomendāciju ieviešanai valdība pieņēmusi Visaptverošu Rīcības plānu, kura izpildē iesaistītas vairākas institūcijas un iestādes. Plāna rīcības virzieni atbilst EP noziedzīgi iegūtu līdzekļu legalizācijas un terorisma finansēšanas novēršanas ekspertu komitejas novērtējuma sistēmas 11 efektivitātes rādītājiem.
LV portāla darbība ir vērsta uz mērķi veicināt sabiedrības izpratni par normatīvajos aktos noteiktajām privātpersonu tiesībām un pienākumiem un sniegt valsts informāciju. LV portāls, veicinot sabiedrības tiesisko un pilsonisko izglītību, ir oficiālā izdevēja “Latvijas Vēstnesis” valsts, pilsoniskās un tiesiskās informācijas platformas daļa.
Lana Mauliņa
Tieslietu ministrijas
Komunikācijas un tehniskā nodrošinājuma nodaļas
Sabiedrisko attiecību speciāliste
Tālrunis: 67036738; e-pasts: Lana.Maulina@tm.gov.lv



 