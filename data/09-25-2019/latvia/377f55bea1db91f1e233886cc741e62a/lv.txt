

“Iesaistīto pušu sadarbība un saskaņota rīcība datu drošības jomā veicina gan vienotu pieeju valsts mērogā, gan ir viens no Latvijas starptautiskās reputācijas priekšnosacījumiem,” uzsver DVI direktore Daiga Avdejanova.
Datu valsts inspekcija (DVI) turpina sadarbību ar partneriem saistībā ar Vispārīgās datu aizsardzības regulas (VDAR) piemērošanu un datu drošības jomā kopumā. DVI rīcība arī pēc pirmā regulas ieviešanas gada sasaucas ar principu “Konsultē vispirms”. Inspekcijas mērķis primāri ir sniegt atbalstu publiskā un privātā sektora organizācijām, kā arī veicināt visu iesaistīto vienotu izpratni un rīcību, nevis sodīt.
Viens no labās prakses piemēriem ir DVI sadarbība ar Latvijas Informācijas un komunikācijas tehnoloģiju asociāciju (LIKTA), iesaistoties dokumenta “LIKTA vadlīnijas fizisko personu datu apstrādē” izstrādē.
“Augstu vērtējam LIKTA atbildību un iniciatīvu šo vadlīniju izstrādē. Tas rezultējies, ka vienam no Latvijas nozīmīgākajiem sektoriem – informācijas un komunikācijas tehnoloģiju (IKT) sektoram, līdzdarbojoties DVI darbiniekiem, radītas vadlīnijas tik nozīmīgā jomā kā VDAR un fizisko personu datu aizsardzība,” norāda DVI vadītāja.
Kopš pērnā gada rudens DVI iesaistījās vadlīniju izstrādē, kā arī šī gada maijā piedalījās LIKTA seminārā “GDPR: pirmais gads ar Datu regulu” (pirmā piemērošanas prakse un izaicinājumi, nozares izstrādātās vadlīnijas un tīklošanās).
“IKT nozarei personas datu aizsardzības jautājumi ir ļoti būtiska darbības joma. Turklāt speciālistiem ir jāraugās uz šīm VDAR prasībām no dažādām pusēm. Pirmkārt, IKT uzņēmumiem pašiem jāizpilda regulas prasības un jāveic visas nepieciešamās darbības, lai aizsargātu personu datus. Otrkārt – mūsu nozares uzņēmumi ir tie, kas sniedz konsultācijas par IT sistēmu drošību, atbilstību gan konkrētās regulas, gan citu normatīvo aktu prasībām, testē, pārbauda, ievieš jaunas tehnoloģijas, kurām arī jābūt atbilstīgām utt. Tādēļ šādu vadlīniju sagatavošanu uzskatījām par savu pienākumu, lai palīdzētu nozares uzņēmumiem un veidotu vienotu izpratni par regulas prasību izpildi,” saka Prof. Signe Bāliņa, LIKTA prezidente. “Esam pateicīgi DVI par atsaucību un konsultācijām vadlīniju tapšanas gaitā. Šis ir labs piemērs privātās un publiskās sfēras sadarbībai, kopīgi rūpējoties par uzņēmējdarbības vidi mūsu valstī.”
LIKTA izstrādātās vadlīnijas precizē personas datu pārziņu – elektronisko sakaru komersantu un viņu nolīgto apstrādātāju – pienākumus saistībā ar personas datu apstrādi, sniedzot elektronisko sakaru pakalpojumus, veicina kopējo ar elektronisko sakaru nozari saistīto personas datu apstrādes labas prakses standartu attīstību.
Vadlīnijas pieejamas asociācijas mājas lapā: https://likta.lv/vadlinijas/
DVI atgādina, ka VDAR liela nozīme piešķirta datu apstrādē iesaistīto organizāciju un uzņēmumu pašregulācijai, tai skaitā rīcības kodeksu un vadlīniju izstrādei. Ievērojot šo principu un nodrošinot savu ekspertīzi, pērn DVI, piemēram sadarbojās arī ar Latvijas Finanšu nozares asociāciju vadlīniju izstrādē, iesaistījās Latvijas Personāla vadīšanas asociācijas vadlīniju personas datu aizsardzības jomā izstrādē, sniedza konsultatīvu atbalstu Latvijas Zvērinātu advokātu padomei personas datu aizsardzības vadlīniju sagatavošanā. Konsultācijas sniegtas un viedoklis par vadlīniju izstrādi pausts arī Latvijas Brīvo arodbiedrību savienībai un Latvijas Komunikācijas asociācijas pārstāvjiem.
Kā citi nozīmīgi DVI sadarbības partneri VDAR un datu drošības jomā nacionālajā līmenī minami arī, piemēram, Latvijas Sertificēto personas datu aizsardzības speciālistu asociācija, Latvijas Pašvaldību savienība. Starptautiskajā līmenī DVI pilda savus pienākumus kā Eiropas Savienības institūcijas – Eiropas Datu aizsardzības kolēģijas, dalīborganizācija.
DVI ieskatā šāda uzņēmējus apvienojošu organizāciju rīcība apliecina izpratni par datu drošības jautājumiem, kā arī to, ka ar VDAR un datu drošību saistīto procesu sakārtošana ir ieguvums ilgtermiņā. Šāda pieeja sniedz arī ieguldījumu sekmīgai VDAR piemērošanai kopumā, jo datu drošība ir ne tikai katra indivīda un organizācijas atbildība, bet tas ir arī valsts starptautiskās reputācijas jautājums. Jo vairāk, nolūkā pildīt Latvijas starptautiskās saistības, svarīgi ir vairot gan indivīdu, kā arī publiskā un privātā sektora organizāciju izpratni par VDAR, gan stiprināt ar VDAR piemērošanas saistīto institucionālo ietvaru un neatkarību.
Par Datu valsts inspekciju
DVI aizsargā visu Latvijas iedzīvotāju tiesības, uzraugot vairāk nekā 190 000 Latvijā reģistrētās komercsabiedrības, vairāk nekā 4 000 ārstniecības iestādes, pašvaldības un valsts pārvaldes iestādes, izglītības iestādes, bibliotēkas un pašvaldības un vēl daudzus citus. DVI rūpējas, lai iesaistītie partneri saņem profesionālu ekspertīzi un konsultācijas. Inspekcija uzrauga datu aizsardzības procesu ieviešanu un īstenošanu, lai visi datu aizsardzības, uzraudzības procesi tiktu īstenoti atbilstoši Latvijas un ES regulējumam.
Kontaktiem:
Datu valsts inspekcija
Tālrunis: 67686031
E-pasts: info@dvi.gov.lv




 