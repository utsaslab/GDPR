

Prima Plenară a Comitetului European pentru Protecția Datelor
 
Pe data de 25 mai 2018, a avut loc prima Plenară a Comitetului European pentru Protecția Datelor, organ cu personalitate juridică al Uniunii Europene, constituit în temeiul art. 68 din Regulamentul General privind Protecția Datelor și format din șefii autorităților naționale de supraveghere din fiecare stat membru al Uniunii Europene și din Autoritatea Europeană de Protecția Datelor sau reprezentanții acestora.      
La această Plenară au fost aleși președintele și vicepreședinții Comitetului European pentru Protecția Datelor (care a înlocuit Grupul de Lucru Art. 29), iar după încheierea lucrărilor a avut loc și prima Conferință de presă a președintelui acestui Comitet, care și-a exprimat convingerea că Noul Regulament va oferi persoanelor fizice și autorităților naționale de supraveghere mijloacele adecvate pentru a asigura o efectivă respectare a dreptului la protecția datelor personale (https://edpb.europa.eu/news/news/2018/europes-new-data-protection-rules-and-edpb-giving-individuals-greater-control_en)
În cadrul acestei reuniuni s-a adoptat proiectul Ghidului privind certificarea și identificarea criteriilor de acreditare în concordanță cu art. 42-43 din Regulamentul General privind Protecția Datelor, destinat asigurării unei aplicări unitare a prevederilor specifice referitoare la acreditarea organismelor de certificare.
Acest ghid este disponibil spre consultare publică și se pot trimite propuneri pe durata a șase săptămâni cât se va afla în dezbatere publică.
În același timp, a fost adoptat și Ghidul privind derogările aplicabile transferurilor internaționale (art. 49 din Regulamentul General privind Protecția Datelor).
Accesarea conţinutul acestor ghiduri se poate realiza, deocamdată, în limba engleză.
La aceeași Plenară a fost adoptată și o Declarație a Comitetului European pentru Protecția Datelor referitoare la proiectul Regulamentului ePrivacy și impactul acestuia asupra persoanelor fizice în ceea ce privește asigurarea protecției vieții private în comunicațiile electronice.
Mai multe informații privind activitatea Comitetului European pentru Protecția Datelor sunt disponibile la adresa https://edpb.europa.eu/about-edpb/board_en
 
Biroul Juridic și Comunicare
ANSPDCP

