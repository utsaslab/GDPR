

COMUNICAT DE PRESĂ
ZIUA EUROPEANĂ A PROTECŢIEI DATELOR
 
 
  Ziua Europeană a Protecţiei Datelor marchează împlinirea a 38 de ani de la semnarea, la Strasbourg, pe data de 28 Ianuarie 1981, a Convenţiei 108 pentru protecţia persoanelor față de prelucrarea automatizată a datelor cu caracter personal, care a marcat începutul reglementării la nivel european a regulilor de prelucrare a datelor cu caracter personal.
 În prezent, ne aflăm într-o nouă etapă de dezvoltare a domeniului protecției datelor ca urmare a aplicării, din data de 25 mai 2018, a Regulamentului 2016/679 a Parlamentului European și Consiliul privind protecţia persoanelor fizice în ceea ce privește prelucrarea datelor cu caracter personal şi libera circulaţie a acestor date şi de abrogare a Directivei 95/46/EC. 
Pentru sărbătorirea Zilei Europene a Protecţiei Datelor, Autoritatea Naţională de Supraveghere a Prelucrării Datelor cu Caracter Personal va organiza Conferința cu tema „Asigurarea respectării Regulamentului european privind protecția datelor și a reglementărilor naționale aplicabile”, la Palatul Parlamentului, pe data de 28 Ianuarie 2019.
Evenimentul își propune oferirea prilejului unor veritabile dezbateri cu privire la aplicarea noilor exigențe ale Regulamentului General privind protecția datelor, ale Legii nr. 129/2018 și ale Legii nr. 190/2018 privind unele măsuri de punere în aplicare a Regulamentului General privind protecția datelor, raportat și la competențele Autorității.
Materialele informative dedicate Zilei Europene a Protecţiei Datelor sunt disponibile la adresa www.dataprotection.ro/informatii generale/informatii de interes public/materiale informative
 
    Biroul juridic şi comunicare
ANSPDCP        

