25. maja 2018 se je pričela uporabljati Splošna uredba o varstvu osebnih podatkov (GDPR), ki predstavlja največjo reformo na področju varstva osebnih podatkov v zadnjih dvajsetih letih. Splošna uredba bo v uporabi leto dni in nadzorni organi v vseh članicah EU pripravljamo prerez našega dela in stanja na področju varstva osebnih podatkov. Kako so podjetja in inštitucije implementirale Splošno uredbo? Kaj je Splošna uredba prinesla posameznikom? Katere aktivnosti je na področju nadzora, skladnosti in preventive ter mednarodnega sodelovanja v letu dni uporabe Splošne uredbe izvajal Informacijski pooblaščenec in kakšne so njegove ugotovitve? Kateri izzivi nas še čakajo? Ob prvem letu uporabe Splošne uredbe bo v prostorih Informacijskega pooblaščenca (Dunajska 22, stavba Slovenijales, 10. nadstropje) v petek, 24. maja 2019, ob 10. uri, organizirana tiskovna konferenca, na kateri bomo podali odgovore na zgoraj navedena vprašanja. 