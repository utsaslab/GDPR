Sodišče Evropske unije (v nadaljevanju Sodišče) je 27. julija 2019 v primeru »Fashion ID« odločilo sledeče: V zadevi je šlo za to, da je nemško podjetje Fashion ID, ki se ukvarja s spletno prodajo modnih oblačil, na svoje spletno mesto vstavilo Facebookov gumb »Všeč mi je« oz. »Like« (gre za t.i. socialni vtičnik). Posledica takšne vstavitve je, da so osebnih podatki obiskovalca, kadar ta obišče spletno mesto z gumbom »Všeč mi je«, posredovani družbi Facebook Ireland. To posredovanje se izvede, ne da bi se navedeni obiskovalec tega zavedal in ne glede na to, ali je član družabnega omrežja Facebook in ali je kliknil na Facebookov gumb „Všeč mi je“. Sodišče je ugotovilo, da je družba Fashion ID z vstavitvijo takega socialnega vtičnika na svoje spletno mesto odločilno vplivala na zbiranje in posredovanje osebnih podatkov obiskovalcev navedenega spletnega mesta v korist družbe Facebook Ireland, do česar ne bi prišlo, če Fashion ID navedenega vtičnika ne bi vstavila. To pomeni, da sta družbi v tem delu skupna upravljavca, četudi upravljavec spletnega mesta v konkretnem primeru sam nima dostopa do osebnih podatkov, ki se posredujejo družbi Facebook. Za Fashion ID (in za druge upravljavce spletnih mest z gumbom »Všeč mi je«) to pomeni, da ima kot skupni upravljavec določene obveznosti. Še pred začetkom uporabe socialnega vtičnika mora zagotoviti ustrezno pravno podlago za obdelavo osebnih podatkov (npr. privolitev) ter obiskovalcu spletnega mesta zagotoviti informacije v zvezi z obdelavo. Te obveznosti se nanašajo le na postopke obdelave, za katere je družba Fashion ID dejansko določila namene in sredstva obdelave. Sodbo si lahko preberete na povezavi:http://curia.europa.eu/juris/document/document.jsf?text=&docid=216555&pageIndex=0&doclang=sl&mode=lst&dir=&occ=first&part=1&cid=6110368.  