
Dataskyddsförordningen trädde i kraft den 25 maj 2018. Den som bryter mot förordningen kan tvingas att betala sanktionsavgifter. Det är dataskyddsmyndigheterna i EU, i Sverige Datainspektionen, som vid tillsyn kan besluta om sådana sanktioner.
Sedan en tid tillbaka pågår ett arbete i EU för att harmonisera sanktionsavgifterna. Arbetet syftar till att skapa en enhetlig bedömning av storleken på sanktionsavgiften vid samma regelbrott, det vill säga att lika fall behandlas lika av dataskyddsmyndigheterna.
– Det är en viktig rättssäkerhetsfråga att vi får en harmoniserad tillämpning. I Sverige har vi kommit långt med våra egna nationella riktlinjer och vi tror att vi på ett konkret sätt kan bidra i arbetet på EU-nivå. Ordförandeskapet är därför en prioriterad fråga, säger Datainspektionens generaldirektör Lena Lindgren Schelin.
Arbetet bedrivs i en arbetsgrupp inom Europeiska dataskyddsstyrelsen, EDPB, där Datainspektionen nu blir ordförande tillsammans med sittande Nederländerna och Storbritannien. Datainspektionens deltagande kommer att ledas av juristen Frida Orring.
Riktlinjerna för harmoniserade sanktionsavgifter inom EU beräknas bli klara under nästa år. Datainspektionens nationella riktlinjer kommer att revideras när de gemensamma EU-riktlinjerna har beslutats.
Läs Datainspektionens riktlinjer för korrigerande befogenheter enligt dataskyddsförordningen
Läs Datainspektionens riktlinjer för förebyggande och korrigerande befogenheter samt administrativa sanktionsavgifter enligt brottsdatalagen
Läs mer om dataskyddsförordningen
För mer information kontakta
Jurist Frida Orring, telefon 08-657 61 82Presskontakt Per Lövgren, telefon 08-515 15 415
 
