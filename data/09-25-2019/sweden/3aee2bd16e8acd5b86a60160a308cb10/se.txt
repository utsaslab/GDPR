
Datainspektionen har tagit emot ett klagomål som rör kamerabevakning på ett LSS-boende (lagen om stöd och service till vissa funktionshindrade) i Gnosjö kommun. Enligt klagomålet ska kameran sitta på utsidan av ett fönster och vara riktad in mot rummet där en person bor. Klagomålet gör gällande att boendet uppger att den boendes familj och förvaltare har gett sitt samtycke till bevakningen.
- Nu ska vi ta reda på vilken rättslig grund som kommunen stöder kamerabevakningen på. Om kommunen stöder sig på samtycke så ska vi klargöra om det över huvud taget är möjligt att använda samtycke vid en sådan här kamerabevakning, säger Nils Henckel som leder Datainspektionens granskning.
Ett av Datainspektionens uppdrag är att med tillsyn, det vill säga granskningar, kontrollera att de som använder bevakningskameror följer reglerna i dataskyddsförordningen och kamerabevakningslagen.
Läs mer om samtycke
Läs mer om kamerabevakning
Läs om hur Datainspektionen arbetar med tillsyn
För mer information kontakta
Jurist Nils Henckel, telefon 08-657 61 23
Presskontakt Per Lövgren, telefon 08-515 15 415
