Datum

Diarienr

2019-06-11

DI-2019-6696

Spotify AB
Regeringsgatan 19
11153 Stockholm

Tillsyn
Datainspektionen har beslutat att granska er personuppgiftsbehandling
avseende era användare av Spotify-tjänsten (fortsättningsvis registrerade)
och har inlett ett tillsynsärende. Ni behöver därför svara på våra frågor.

Varför granskar Datainspektionen er verksamhet?
Datainspektionen har tagit del av ett antal klagomål mot er gällande rätten
till tillgång enligt artikel 15 i dataskyddsförordningen1. I klagomålen görs det
bland annat gällande att de uppgifter ni lämnar inte innehåller den
information som ska ges enligt artikel 15.1 och 15.2, att kopian på
personuppgifter enligt artikel 15.3 inte omfattar samtliga personuppgifter
som ni behandlar avseende den registrerade samt att information inte
lämnas på ett tillräckligt klart och tydligt sätt såsom föreskrivs i artikel 12.1.
Rätten till tillgång i artikel 15 grundar sig på rätten till skydd för privatlivet
och syftar till att den registrerade ska kunna försäkra sig om att dennes
personuppgifter är korrekta och att de behandlas lagenligt. Rätten till
tillgång är också en grundläggande förutsättning för att den registrerade ska
ha möjlighet att själv kunna tillvarata andra rättigheter enligt
dataskyddsförordningen, exempelvis rätten till rättelse, rätten till radering
och rätten att göra invändningar.
Datainspektionen har, mot bakgrund av klagomålen från registrerade,
beslutat att närmare granska hur ni hanterar den registrerades begäran om
tillgång. Med hänsyn till vikten av att tillgodose den registrerades rätt till
Europaparlamentets och rådets förordning (EU) 2016/79 av den 27 april 2016 om skydd
för fysiska personer med avseende på behandling av personuppgifter och om det fria flödet
av sådana uppgifter och om upphävande av direktiv 95/46/EG.
1

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (5)

Datainspektionen

DI-2019-6696

tillgång, och att ni är en stor aktör som behandlar en stor mängd
personuppgifter om ett stort antal registrerade bedömer Datainspektionen
att en sådan granskning är motiverad. Datainspektionen har valt att granska
era generella rutiner vid begäran om tillgång, inte vad som förevarit i de
enskilda klagomålen.

Våra frågor
Datainspektionen har i detta ärende valt att undersöka hur ni hanterar
begäran om tillgång i tre olika delar: vilken information som lämnas, vilka
uppgifter kopian på personuppgifter omfattar och hur informationen är
utformad. Datainspektionen vill därför att ni svarar på frågorna som anges
nedan.
Information - artikel 15.1 och 15.2
1.

Hur ser ni till att den registrerade, vid begäran om tillgång, får del av
den information som ska lämnas enligt artikel 15.1 a)-h) och 15.2?
Redogör kortfattat för era rutiner och överväganden samt svara på
frågorna a-c nedan.
a. Vilken information lämnas avseende respektive punkt?
b. Hur lämnas informationen? (T.ex. genom information på
webben, i kopian på personuppgifter enligt artikel 15.3 eller på
annat sätt.)
c. Om information endast lämnas på webben, hur ser ni till att
den registrerade får del av denna information i samband med
begäran? (T.ex. informationsruta, popup-fönster, länk eller
något annat sätt.)
2. Bifoga den information som lämnas – i avidentifierat skick.
Kopia på personuppgifter under behandling – artikel 15.3
3. Hur ser ni till att den registrerade, vid begäran om tillgång, får kopia
av samtliga personuppgifter som ni behandlar avseende hen. Redogör
kortfattat för era rutiner och överväganden samt svara på frågorna ad nedan.
a. Lämnar ni ut samtliga personuppgifter som ni behandlar
avseende den registrerade, eller har vissa kategorier av
personuppgifter undantagits från kopian på personuppgifter?
b. Om vissa kategorier av personuppgifter undantagits; med
vilket stöd görs dessa undantag och vilka överväganden har ni
gjort avseende respektive kategori av personuppgifter?

2 (5)

Datainspektionen

DI-2019-6696

c. Om ni analyserar uppgifter om användares beteende i
tjänsten, genom så kallad profilering, t.ex. låtval, uppgift om
att låtar avbryts under uppspelning, om att låtar byts
manuellt eller genom automatisk uppspelningsfunktion eller
liknande; hur framgår dessa uppgifter av kopian av
personuppgifter?
4. Bifoga ett exempel på en kopia av personuppgifter avseende en
registrerad – i avidentifierat skick.
Utformningen av informationen – artikel 12
5. Vilka åtgärder har ni vidtagit för att all information som lämnas (dvs.
både enligt artikel 15.1–15.2 och enligt 15.3) ges i en koncis, klar och
tydlig, begriplig och lätt tillgänglig form, med användning av klart
och tydligt språk? Redogör kortfattat för era åtgärder och
överväganden samt svara på frågorna a-c nedan.
a. Delar ni upp informationen som lämnas på något sätt? Hur
delar ni i så fall upp informationen?
b. Lämnar ni ut krypterade personuppgifter och i så fall vilka
kategorier av personuppgifter? Om ni lämnar ut krypterade
uppgifter; bifogar ni en översättningsnyckel eller säkerställer
ni på annat sätt att den registrerade kan ta del av
informationen?
c. I vilka format lämnas informationen normalt?

Ert svar
Svara skriftligt till Datainspektionen senast den 1 juli 2019.
Förutsatt att svaret inte innehåller några integritetskänsliga personuppgifter
eller uppgifter som kan omfattas av sekretess, kan ni e-posta det till
datainspektionen@datainspektionen.se och referera till vårt diarienummer
DI-2019-6696.
Om ni utöver svaren på våra frågor vill hänvisa till ytterligare information
eller handlingar så ange detta och vad ni vill visa med dem men skicka inte
in handlingar som går utöver det angivna syftet med tillsynen.

3 (5)

Datainspektionen

DI-2019-6696

Måste ni svara Datainspektionen?
Ja, Datainspektionen är tillsynsmyndighet enligt dataskyddsförordningen,
GDPR. Det innebär att vi får begära att ni lämnar all information som
Datainspektionen behöver för att vi ska kunna fullgöra våra uppgifter som
tillsynsmyndighet.2

Gemensam ärendehandläggning med andra
tillsynsmyndigheter
Mot bakgrund av att ert bolag har verksamhet och registrerade i fler än en av
EU:s medlemsstater kommer Datainspektionen använda sig av de
mekanismer för samarbete och enhetlighet som finns i kapitel VII i
dataskyddsförordningen.

Vad händer sen?
När Datainspektionen är färdig med granskningen kommer ni att få ett
beslut. Där kommer ni att få besked om eventuella brister i ert dataskydd
och om ni måste vidta några korrigerande åtgärder. Datainspektionen kan
exempelvis påföra administrativa sanktionsavgifter enligt
dataskyddsförordningen.3
Om ni har frågor eller vill begära anstånd kontakta Karin Ekström på tfn, 08657 61 87, Evelin Palmér på tfn, 08-657 61 43, Ulrika Bergström på tfn, 08-657
61 65 eller Registrator på tfn, 08-657 61 31.
Med vänlig hälsning
Karin Ekström, 2019-06-11 (Det här är en elektronisk signatur)

Kopia till:
Spotify AB:s dataskyddsombud

Information om Datainspektionens behandling av personuppgifter

2

Artikel 58.1 i dataskyddsförordningen.

3

Artikel 58.2 och artikel 83-84 i dataskyddsförordningen.

4 (5)

Datainspektionen

DI-2019-6696

https://www.datainspektionen.se/om-oss/information-om-hurdatainspektionen-behandlar-personuppgifter/

5 (5)

