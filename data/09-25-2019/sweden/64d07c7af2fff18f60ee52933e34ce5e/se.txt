
Under 2018 genomfördes EU:s dataskyddsreform – den mest integritetsstärkande reformen någonsin. Samma lag gäller nu i hela EU för hur personuppgifter får hanteras. Sedan dess har Datainspektionen dragit igång ett 100-tal granskningar, tagit emot runt 3 500 anmälningar om personuppgiftsincidenter och aktivt deltagit i ett växande samarbete inom EU.
- Det gångna året har gett oss erfarenheter och kunskaper kring dataskyddsreformen som vi vill dela med oss av. Därför ordnar vi nu tre konferenser riktade mot alla som hanterar eller är intresserade av dataskydds- och integritetsskyddsfrågor, säger Datainspektionens kommunikationschef Annicka Spångberg.
På de tre konferenserna som hålls i Stockholm, Göteborg och Malmö delar myndighetens experter, tillsammans med andra svenska och internationella talare, med sig av sina erfarenheter och blickar framåt mot utmaningar och möjligheter inom området.
Dessutom presenterar Datainspektionen färska resultat från sin nya nationella integritetsrapport som ger värdefulla insikter i hur dataskyddsreformen påverkat skyddet av den personliga integriteten.
Myndigheten ordnar även flera utbildningar kring dataskyddsförordningen. Den 29 april och 2 maj ordnas utbildningar för dataskyddsombud och andra som arbetar inom privat sektor och som vill fördjupa sina kunskaper kring GDPR. Den 9 maj hålls en utbildning med inriktning på personuppgiftsbehandling i arbetslivet som riktar sig till bland annat arbetsgivare, HR-personal och andra som har inflytande över hur anställdas personuppgifter behandlas. Den 13 maj ordnas en kurs med fokus på säkerhet enligt dataskyddsförordningen och 22 maj en kurs om kamerabevakning.
Mer information om konferenserna och utbildningarna finns på Datainspektionens webbplats
För mer information kontakta
Presstjänst, telefon 070-736 10 80
Kursadministratör Liliann Edlund, telefon 08-657 61 33
