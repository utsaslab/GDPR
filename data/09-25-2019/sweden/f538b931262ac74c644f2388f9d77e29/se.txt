Datum

Diarienr

2019-10-23

DI-2019-10508
Er referens
A456.818/2019

Polismyndigheten

Förhandssamråd om Polismyndighetens
planerade användning av programvara för
ansiktsigenkänning mot signalementsregistret
Bakgrund
Polismyndigheten har begärt förhandssamråd med Datainspektionen inför
ändrad personuppgiftsbehandling vid Nationellt forensiskt centrum (NFC).
Ändringen innefattar användning av ny programvara för ansiktsigenkänning
mot signalementsregistret. De biometriska uppgifterna kommer endast att
behandlas inom den forensiska verksamheten. Polismyndigheten har i
samband med det kommit in med en konsekvensbedömning. Av denna
framgår att Polismyndigheten, med beaktande av de skyddsåtgärder som
kommer att vidtas, inte anser att det finns särskild risk för intrång i enskildas
personliga integritet. Polismyndigheten uppger dock att användningen av
programvara för ansiktsigenkänning innebär en nyhet och önskar därför
samråda med Datainspektionen innan den planerade verksamheten påbörjas.

Sammanfattande råd
I Datainspektionens rådgivande roll ingår vid förhandssamråd att skriftligen
lämna råd, om den planerade behandlingen bedöms medföra risk för att
personuppgifter kan komma att behandlas i strid med lag eller annan
författning.
Utifrån den konsekvensbedömning och övrig utredning som
Polismyndigheten har kommit in med lämnar Datainspektionen följande råd.
Konsekvensbedömningen innehåller inte någon utredning om hur länge data
(feature vectors) kommer att behöva bevaras i produktionsmiljön. Denna

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (3)

2 (3)

brist bör åtgärdas innan den planerade verksamheten påbörjas. I övrigt har
inspektionen inga synpunkter på materialet.

Datainspektionens yttrande
Rättslig grund
Av 2 kap. 1 § brottsdatalagen (2018:1177) framgår att Polismyndigheten får
behandla personuppgifter om det är nödvändigt för att kunna utföra sin
uppgift att bland annat utreda eller lagföra brott.
Vad gäller kravet på nödvändighet framgår av förarbetena till brottsdatalagen
att personuppgiftsbehandlingen ska vara ”nödvändig” för att en behörig
myndighet ska kunna utföra sina uppgifter. EU-domstolen har i ett avgörande
(mål C-524/06) kommit fram till att ordet ”nödvändig” ska tolkas som att det
är fråga om något som behövs för att på ett effektivt sätt kunna utföra
arbetsuppgiften.
Det får enligt Datainspektionen anses vara klarlagt att den planerade
behandlingen med ansiktsigenkänningsteknik för att identifiera
gärningspersoner är betydligt effektivare än att enskilda tjänstemän gör denna
selektering manuellt.
Ändamål
Av 6 kap. 1 § 2 lag (2018:1693) om polisens behandling av personuppgifter
inom brottsdatalagens område (polisens brottsdatalag) framgår att vid NFC
får personuppgifter behandlas på det sätt som nu är föreslaget om det behövs
för att bland annat utföra forensiska analyser, undersökningar eller
jämförelser åt den egna myndigheten.
Känsliga personuppgifter
Vidare framgår det av 6 kap. 4 § polisens brottsdatalag att biometriska
uppgifter, som det här är fråga om, får behandlas om det är absolut
nödvändigt för ändamålet med behandlingen, dvs. att utföra sådana
forensiska analyser, undersökningar eller jämförelser som framgår av
1 § samma kapitel. De biometriska uppgifterna som ska användas för
ansiktsigenkänning mot signalementsregistret kommer endast att behandlas
inom den forensiska verksamheten.
Av 6 kap. 5 § polisens brottsdatalag framgår att sökförbudet i 2 kap. 14 §
brottsdatalagen inte hindrar sökningar i signalementsregistret, i syfte att få
fram ett urval av personer grundat på uppgifter som rör biometriska uppgifter.

3 (3)

Längsta tid som personuppgifter får behandlas
Av Polismyndighetens rättsutredning framgår att det fortfarande pågår en
utredning avseende hur länge data (feature vectors) som representerar
spårbilderna kommer att behöva bevaras i produktionsmiljön. Denna fråga
bör Polismyndigheten enligt Datainspektionen ta ställning till innan den
planerade verksamheten kan påbörjas eftersom bevarandefrågan utgör en
viktig del av konsekvensbedömningen och skyddet för den personliga
integriteten i samband med behandling av personuppgifter.
Tekniska och organisatoriska åtgärder
Av den rättsutredning som Polismyndigheten kommit in med framgår att
man i enlighet med 3 kap. 8 § brottsdatalagen vidtagit lämpliga tekniska och
organisatoriska åtgärder för att skydda de personuppgifter som behandlas,
särskilt mot obehörig eller otillåten behandling och mot förlust, förstöring
eller annan oavsiktlig skada.
Sammanfattande bedömning
Datainspektionen anser att Polismyndigheten har ett berättigat intresse av att
behandla personuppgifter på det sätt man föreslagit. Polismyndigheten har
enligt nationella regler en uttalad uppgift att förebygga, förhindra eller
upptäcka brottslig verksamhet, utreda eller lagföra brott eller upprätthålla
allmän ordning och säkerhet.
Med hänsyn till de åtgärder som Polismyndigheten har vidtagit för att
begränsa intrånget i enskildas integritet anser Datainspektionen att det är
möjligt för Polismyndigheten att göra en selektering på det sätt som beskrivs i
förhandssamrådet. Detta förutsätter dock att frågan om längsta tid som
personuppgifter får behandlas utreds innan den planerade verksamheten
påbörjas.
Med detta svar avslutas ärendet.
---------------------------Detta yttrande har beslutats av enhetschefen Charlotte Waller Dahlberg efter
föredragning av juristen Linda Olander. I den slutliga handläggningen har
även datarådet Agneta Runmarker, chefsjuristen Hans-Olof Lindblom och
it-säkerhetsspecialisten Johan Ma medverkat.

Charlotte Waller Dahlberg

