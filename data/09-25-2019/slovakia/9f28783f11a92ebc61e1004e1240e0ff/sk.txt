Dňa 23. januára 2019 prijala Európska komisia rozhodnutie o primeranosti pre Japonsko (a prílohy) na základe čl. 45 všeobecného nariadenia o ochrane osobných údajov. Ide o prvé rozhodnutie o primeranosti podľa všeobecného nariadenia o ochrane osobných údajov. Rozhodnutie sa vzťahuje len na prenos osobných údajov v rámci súkromného sektora, ktorý je regulovaný japonským zákonom o ochrane osobných údajov (The Act on the Protection of Personal Information). Zároveň prijalo Japonsko rozhodnutie o primeranosti pre EÚ/EHP. Tieto dve rozhodnutia vytvárajú spoločne najväčšiu oblasť bezpečných a voľných prenosov osobných údajov na svete založenú na vysokej úrovni ochrany. Obe rozhodnutia sa uplatňujú od 23. januára 2019.Európska komisia môže s účinnosťou pre celú EÚ/EHP rozhodnúť, že tretia krajina, územie alebo určený sektor v tretej krajine alebo medzinárodná organizácia zaručuje primeranú úroveň ochrany údajov, čím zaisťuje právnu istotu a jednotnosť v celej EÚ/EHP, pokiaľ ide o tretiu krajinu alebo medzinárodnú organizáciu, ktorá sa považuje za tretiu krajinu alebo medzinárodnú organizáciu poskytujúcu takúto úroveň ochrany. V takýchto prípadoch sa prenosy osobných údajov do tejto tretej krajiny alebo medzinárodnej organizácii môžu uskutočňovať bez potreby získania ďalšieho povolenia.Viac informácií sa dozviete v tlačovej správe Európskej komisie.