Rapportage

Verkennend onderzoek
Gegevensbeschermingsbeleid

Openbare versie | Rapport definitieve bevindingen
z2018-27134

De Autoriteit Persoonsgegevens (AP) hecht veel
waarde aan een goed gegevensbeschermingsbeleid,
omdat dit organisaties dwingt om vooraf na te
denken over hoe zij persoonsgegevens beschermen.
De AP heeft daarom een verkennend onderzoek
uitgevoerd naar de kwaliteit van het
gegevensbeschermingsbeleid van twee soorten
zorginstellingen en een aantal lokale politieke
partijen, omdat zij bijzondere persoonsgegevens
verwerken. In dit rapport deelt de AP de resultaten
en doet zij aanbevelingen.
Samenvatting en aanbevelingen
Samenvatting
De AP heeft het gegevensbeschermingsbeleid gecontroleerd bij bloedbanken, IVF-klinieken en de
politieke partijen van drie gemeenten. Het gaat om drie gemiddelde gemeenten met meer dan 100.000
inwoners. Het onderzoek richtte zich op drie verplichte onderdelen van het gegevensbeschermingsbeleid:
een omschrijving van de (categorieën van) persoonsgegevens, een beschrijving van de doeleinden van de
gegevensverwerking en de rechten van betrokkenen. Uit de beoordeelde documenten valt op dat zij erg
verschillend zijn in aard en omvang. In de AVG zijn geen vereisten vastgelegd over de vorm.
Alle gecontroleerde bloedbanken en IVF-klinieken hebben een gegevensbeschermingsbeleid. Bij de
zorginstellingen schortte er in veel gevallen iets aan de drie verplichte onderdelen: bij ongeveer de helft
van de documenten ontbrak bijvoorbeeld een omschrijving van de categorieën van persoonsgegevens of
was het onvoldoende. En ontbrak een omschrijving van de doelen van de gegevensverwerkingen. De AP
heeft 21 documenten beoordeeld van lokale politieke partijen. Deze documenten bleken in de meeste
gevallen in orde. Niet alle partijen hebben een beschermingsbeleid, omdat zij geen leden hebben.
De resultaten van het onderzoek zijn voor de AP aanleiding om zes aanbevelingen te doen aan organisaties
om hun gegevensbeschermingsbeleid goed in te richten.

Openbare versie | Rapport definitieve bevindingen

2

Zes aanbevelingen voor
gegevensbeschermingsbeleid
Beoordeel of u
het verplicht
bent

Gebruik
expertise

Leg het vast in
één document

Wees concreet

Maak het
bekend

Niet verplicht?
Toch
raadzaam

Toelichting






Beoordeel of u het verplicht bent
Het is afhankelijk van de verwerking of uw organisatie een gegevensbeschermingsbeleid moet
inrichten. Het is belangrijk aan de hand van de AVG na te gaan welk soort gegevens uw
organisatie verwerkt en op welke schaal. Wanneer u bijvoorbeeld op grote schaal bijzondere
persoonsgegevens verwerkt dient uw organisatie een gegevensbeschermingsbeleid op te stellen
en te hanteren. Het is uw eigen verantwoordelijkheid om deze beoordeling te maken. Wacht niet
totdat de AP ernaar vraagt.
Gebruik expertise
Gebruik de aanwezige expertise in uw organisatie om tot een goed gegevensbeschermingsbeleid
te komen. De FG kan hier als adviseur en intern toezichthouder een belangrijke rol in spelen. Het
beleid moet voldoen aan de AVG en werkbaar zijn in de praktijk. Wanneer uw organisatie
problemen ondervindt met het invullen van dit beleid, kunt u altijd een externe expert raadplegen
voor advies over de normen uit de AVG en over de specifieke uitwerking binnen uw organisatie.
Leg het vast in één document
Uit de ontvangen documentatie blijkt dat de informatie met betrekking tot het
gegevensbeschermingsbeleid wel voorhanden is, maar soms versnipperd is. Informatie is soms te
vinden in het verwerkingsregister, in de privacyverklaring op de website en het komt voor dat er
daarnaast nog een gegevensbeschermingsbeleid is ingericht. Op zich is dat mogelijk, maar het is
overzichtelijker als het gegevensbeschermingsbeleid een compleet beeld geeft. Op die manier is

Openbare versie | Rapport definitieve bevindingen

3







immers makkelijker te achterhalen welk beleid uw organisatie heeft voor het beschermen van
persoonsgegevens.
Wees concreet
Een professioneel gegevensbeschermingsbeleid vormt een concrete vertaalslag van de AVGnormen naar de gegevensverwerkingen van uw organisatie. Het is dus niet toereikend om de
normen uit de AVG te herhalen.
Maak het bekend
De AVG vereist niet dat u het gegevensbeschermingsbeleid publiceert, maar het is wel aan te
bevelen. Ook voor betrokkenen wordt dan inzichtelijk hoe uw organisatie met hun
persoonsgegevens omgaat. Let bij de publicatie wel op dat er geen informatie in het beleid staat
waarmee kwaadwillenden hun voordeel kunnen doen. Zoals informatie over de beveiliging.
Niet verplicht? Toch raadzaam
Het kan zijn dat uw organisatie niet verplicht is om een gegevensbeschermingsbeleid te hebben.
Ook dan is het raadzaam om een dergelijk beleid in te richten, omdat u daarmee aantoont dat u de
persoonsgegevens van betrokkenen wilt beschermen.

Openbare versie | Rapport definitieve bevindingen

4

Achtergrond gegevensbeschermingsbeleid
Organisaties zijn zelf verantwoordelijk voor het voldoen aan de privacyregels van de Algemene
verordening gegevensbescherming (AVG). Uit dit ‘accountability’ principe volgt de
verantwoordingsplicht. Deze plicht houdt in dat organisaties moeten kunnen aantonen dat hun
verwerkingen van persoonsgegevens in overeenstemming zijn met de regels. In de AVG staan de
maatregelen die verwerkingsverantwoordelijken moeten nemen om aan deze verantwoordingsplicht te
kunnen voldoen.

Gegevensbeschermingsbeleid
Verwerkingsverantwoordelijken moeten op grond van artikel 24 AVG passende technische en
organisatorische maatregelen treffen om te waarborgen en te kunnen aantonen dat een verwerking in
overeenstemming met de AVG wordt uitgevoerd. Afhankelijk van de soort verwerkingsactiviteiten moet
een organisatie een gegevensbeschermingsbeleid uitvoeren. Dit staat in het tweede lid van dit artikel.
Hieruit volgt dat een gegevensbeschermingsbeleid niet voor alle verwerkingsverantwoordelijken een
verplicht onderdeel uitmaakt van de passende technische en organisatorische maatregelen die een
verwerkingsverantwoordelijke moet treffen. Dat hangt af van de aard, de omvang, de context en het doel
van de gegevensverwerking. Een gegevensbeschermingsbeleid helpt een organisatie om alle verwerkingen
van persoonsgegevens in kaart te brengen en hiervoor verantwoordelijkheid te nemen. Het geeft personen
wiens persoonsgegevens verwerkt worden inzicht in de organisatie en de mogelijkheden voor het
uitoefenen van zijn of haar rechten.
Het opstellen, borgen en periodiek bijwerken van een gegevensbeschermingsbeleid stimuleert
organisaties om vooraf na te denken over een zorgvuldige omgang met persoonsgegevens. Het vermindert
daarmee risico’s zoals een datalek.

Bijzondere persoonsgegevens
Alle organisaties waarvan de AP in dit verkennend onderzoek het gegevensbeschermingsbeleid heeft
opgevraagd verwerken bijzondere persoonsgegevens. Bijzondere persoonsgegevens zijn gegevens over
iemands:
 ras of etnische afkomst;
 politieke opvattingen;
 godsdienst of levensovertuiging;
 lidmaatschap van een vakbond;
 genetische of biometrische gegevens met oog op unieke identificatie;
 gezondheid;
 seksuele leven.
Daarnaast zijn er nog gevoelige gegevens, zoals financiële gegevens en strafrechtelijke gegevens. Juist voor
de organisaties die bijzondere en gevoelige gegevens verwerken is het van belang om een goed
gegevensbeschermingsbeleid op te stellen en te hanteren.

Functionaris voor de gegevensbescherming
Organisaties zijn in bepaalde situaties verplicht een functionaris gegevensbescherming (FG) aan te stellen.
Dit is iemand die binnen de organisatie toezicht houdt op de toepassing en naleving van de AVG.
Organisaties die bijzondere persoonsgegevens verwerken, zoals de onderzochte partijen, zijn verplicht een
FG te benoemen als ze op grote schaal bijzondere persoonsgegevens verwerken en dit een kernactiviteit is.

Openbare versie | Rapport definitieve bevindingen

5

Een belangrijke taak van de FG is intern toezicht houden op het naleven van de AVG. Om dit te kunnen
doen kan de FG:
 informatie verzamelen over gegevensverwerkingen binnen de organisatie;
 deze verwerkingen analyseren en beoordelen of ze aan de wet voldoen en
 informatie, adviezen en aanbevelingen geven aan de organisatie.

Drie onderdelen van een
gegevensbeschermingsbeleid
Omschrijving van de categorieën persoonsgegevens
De AVG geeft aan dat een persoonsgegeven alle informatie is over een geïdentificeerde of identificeerbare
natuurlijke persoon. Dit betekent dat informatie ofwel direct over iemand gaat, ofwel naar deze persoon te
herleiden is. Er zijn veel soorten persoonsgegevens. Voor de hand liggende gegevens zijn iemands naam,
adres en woonplaats. Maar ook telefoonnummers en bankrekeningnummers zijn persoonsgegevens.
Gegevens die betrekking hebben op iemands ras, godsdienst of gezondheid worden bijzondere
persoonsgegevens genoemd. Uit een gegevensbeschermingsbeleid dient te blijken welke gegevens worden
verwerkt en tot welke categorie deze gegevens behoren. Politieke partijen verwerken bijvoorbeeld veelal
gegevens waaruit de politieke opvatting van een persoon kan worden herleid. Een politieke partij die deze
gegevens verwerkt dient dan ook te vermelden dat bijzondere persoonsgegevens worden verwerkt.
Vervolgens dient uit het gegevensbeschermingsbeleid te blijken welke specifieke gegevens worden
verwerkt. Dan kan het bijvoorbeeld gaan om naam en adres, maar ook om een telefoonnummer of
bankrekeningnummer. Door deze categorieën te beschrijven geeft de organisatie specifiek inzicht in de
verwerkingen.

Beschrijving van de doeleinden van de verwerkingen

Op basis van de persoonsgegevens die verwerkt worden dient de organisatie vervolgens te beschrijven met
welk doel die gegevens verwerkt worden. Een politieke partij kan de adresgegevens bijvoorbeeld gebruiken
voor correspondentie over het lidmaatschap, of het rekeningnummer om contributie te innen. Van belang
is om te motiveren op basis van welke juridische grondslag deze verwerkingen plaatsvinden.

Rechten van betrokkenen

De AVG geeft iedereen sterke en uitgebreide privacyrechten. Organisaties moeten bijvoorbeeld in een
aantal gevallen iemands persoonsgegevens wissen als diegene daarom vraagt. En mensen hebben het
recht om organisaties te vragen hun persoonsgegevens te verbeteren, aan te vullen of af te schermen. Een
goed gegevensbeschermingsbeleid beschrijft hoe privacyrechten in de organisatie geborgd zijn en op
welke wijze een betrokkene zijn of haar rechten kan uitoefenen. Een goed uitgeschreven en helder
overzicht van de rechten van betrokkenen kan, mits deze rechten in de praktijk ook daadwerkelijk zo
uitgeoefend kunnen worden, vertrouwen geven dat deze (bijzondere) persoonsgegevens in goede handen
zijn.

Openbare versie | Rapport definitieve bevindingen

6

Het onderzoek
Onderzochte partijen
De AP heeft ervoor gekozen om dit onderzoek te richten op twee soorten zorginstellingen en op
gemeentelijke/lokale afdelingen van politieke partijen.
De zorginstellingen betreffen IVF-klinieken (tien in totaal) en bloedbanken (acht in totaal). Deze
zorginstellingen verwerken bijzondere persoonsgegevens en/of gevoelige gegevens. Zoals gegevens over
de gezondheid en genetische gegevens. Vanwege deze verwerking vallen deze zorginstellingen onder de
verplichting van artikel 24, eerste lid, AVG.
Daarnaast is de keuze gemaakt om van drie gemeenten de politieke partijen te kiezen die zitting hebben in
de gemeenteraad. Politieke partijen verwerken naar de aard van hun organisatie bijzondere
persoonsgegevens, namelijk gegevens over de politieke voorkeur van mensen. Daarom vallen zij onder de
norm van artikel 24, tweede lid, AVG. De gemeenten zijn gekozen op basis van hun gelijke omvang (boven
de 100.000 inwoners), zodat de gemeenten onderling goed vergeleken kunnen worden. Daarnaast
betreffen het vanuit sociaaleconomisch en demografisch oogpunt gemiddelde gemeenten binnen
Nederland. De keuze voor drie gemeenten zorgt voor een breder beeld van de naleving van deze specifieke
norm door lokale politieke partijen.
Alle bloedbanken en IVF-klinieken hebben een gegevensbeschermingsbeleid en hebben deze ook
toegestuurd. Twee politieke partijen hebben aangegeven geen beschermingsbeleid te hebben, omdat zij
geen leden hebben.

Beeld van de ontvangen documentatie
De AVG stelt geen eisen aan de vorm van een gegevensbeschermingsbeleid. Dit heeft tot gevolg dat de
aangeleverde documentatie zeer verschilt van aard en omvang. Sommige documentatie bevat een
privacyverklaring en/of het verwerkingsregister. Het houden van zo’n register is op basis van artikel 30
AVG voor alle verwerkingsverantwoordelijken verplicht. De inhoud van dit register overlapt voor een
groot deel met de vereisten van een gegevensbeschermingsbeleid, waaronder een beschrijving van de
verwerkingsdoeleinden en een beschrijving van de categorieën van persoonsgegevens.
Verder hebben de lokale afdelingen van landelijke politieke partijen veelal het landelijke beleid van hun
partij toegestuurd. Het ligt in de rede om een landelijk gegevensbeschermingsbeleid vast te stellen
waaraan de lokale afdelingen zich committeren.
Het verkennend onderzoek richtte zich op drie verplichte onderdelen van het
gegevensbeschermingsbeleid. Dit betreft een omschrijving van de (categorieën van) persoonsgegevens,
een beschrijving van de doeleinden van de gegevensverwerking en de rechten van betrokkenen, zoals
bedoeld in artikel 15 ev. AVG. Daarnaast is bij de beoordeling gekeken of specifieke onderdelen de
aandacht trokken en welke aanbevelingen uit de documenten zijn af te leiden.
In deze rapportage maakt de AP onderscheid tussen de beoordeling van de documentatie van de
zorginstellingen en de beoordeling van de documentatie van de politieke partijen. Hoewel het vereiste van
het hebben van een gegevensbeschermingsbeleid voor beide groepen hetzelfde is, maakt deze rapportage
inzichtelijk hoe beide groepen afzonderlijk invulling geven aan de verplichting om een

Openbare versie | Rapport definitieve bevindingen

7

gegevensbeschermingsbeleid te hanteren.

Beoordeling gegevensbeschermingsbeleid bloedbanken en IVF-klinieken
In totaal is aan acht bloedbanken en tien IVF-klinieken gevraagd hun gegevensbeschermingsbeleid naar
de AP te sturen. De bloedbanken vallen allemaal onder dezelfde organisatie die een landelijk beleid
hanteert. Dit betekent dat de AP in totaal elf documenten met een gegevensbeschermingsbeleid heeft
ontvangen. Hieronder volgt een beoordeling en toelichting per getoetst onderdeel van het beleid:
beschrijving van de categorieën van persoonsgegevens, beschrijving van de doeleinden en een beschrijving
van de rechten van betrokkenen.

Aantal documenten dat een goede omschrijving
geeft per onderdeel
Categorieën
persoonsgegevens

5 van 11
documenten voldoen

Doeleinden

Rechten betrokkenen

6 van 11 7 van 11
documenten voldoen

documenten voldoen

Toelichting
a) Omschrijving van de categorieën persoonsgegevens
Van de elf ontvangen documenten bevatten vijf een goede omschrijving van de categorieën
persoonsgegevens die worden verwerkt, zoals contactgegevens, financiële gegevens (bijv.
rekeningnummer), BSN, en bijzondere persoonsgegevens (bijv. specifieke gezondheidsgegevens). Voor de
overige beleidsstukken geldt dat in het geheel geen omschrijving was opgenomen of alleen een zeer
algemene beschrijving. Zo beschrijft één beleid slechts dat de partij beschikt over “een groot aantal
persoonsgegevens van zeer uiteenlopende betrokkenen”. Zo’n omschrijving geeft de betrokkenen en de
toezichthouder onvoldoende informatie over welk soort informatie de organisatie verwerkt.
b) Beschrijving van de doeleinden van de verwerkingen
Van de elf ontvangen documenten is in zes een beschrijving opgenomen van de doeleinden waarvoor zij
persoonsgegevens verwerken. Dit betrof overigens dezelfde vijf beleidsdocumenten die ook een goede
omschrijving van de categorieën persoonsgegevens bevatten.
De zes overige gegevensbeschermingsbeleidsstukken geven geen beschrijving van de doeleinden van
verwerking van de specifieke organisatie.

Openbare versie | Rapport definitieve bevindingen

8

c) Rechten van betrokkenen
Van de elf documenten bevatten zeven een duidelijke omschrijving van de rechten die mensen kunnen
uitoefenen en van de wijze waarop zij dat kunnen doen. In de overige documenten is slechts de tekst van
de AVG over ‘de rechten van betrokkenen’ overgenomen en is niet opgenomen op welke wijze
betrokkenen die rechten kunnen uitoefenen.

Beoordeling gegevensbeschermingsbeleid lokale politieke partijen
De AP heeft in drie gemeenten alle politieke partijen die zitting hebben in de gemeenteraad
aangeschreven. Twee partijen hebben in hun reactie aangegeven geen leden te hebben en daarom geen
gegevensbeschermingsbeleid te hanteren. Negen lokale afdelingen die hebben gereageerd hanteren een
landelijk gegevensbeschermingsbeleid. Hiervan hebben drie lokale afdelingen een lokale toevoeging aan
het landelijk beleid toegestuurd, hetgeen voor de AP reden was deze wel individueel te beoordelen. De AP
heeft in totaal 21 beleidsstukken met gegevensbeschermingsbeleid van lokale politieke partijen
beoordeeld. Een aantal kleinere politieke partijen bleek een zeer goed uitgewerkt
gegevensbeschermingsbeleid te hebben. Hieruit kan worden opgemaakt dat het ter beschikking hebben
van minder middelen geen belemmering voor een goed beleid hoeft te zijn. Hieronder volgt een
beoordeling en toelichting per getoetst onderdeel van het beleid.

Aantal documenten dat een goede omschrijving
geeft per onderdeel
Categorieën
persoonsgegevens

Doeleinden

Rechten betrokkenen

20 van 21

20 van 21

18 van 21

documenten voldoen

documenten voldoen

documenten voldoen

Toelichting
a) Omschrijving van de categorieën persoonsgegevens
Van de 21 stukken met gegevensbeschermingsbeleid die de AP heeft ontvangen, bevat slechts één geen
omschrijving van de categorieën persoonsgegevens die de betreffende organisatie verwerkt. Wel is het zo
dat soms de categorieën niet limitatief zijn omschreven. Uit het verkennend onderzoek blijkt dat ook de
zeer kleine lokale politieke partijen een omschrijving van de categorieën persoonsgegevens hebben
opgenomen.

Openbare versie | Rapport definitieve bevindingen

9

b) Beschrijving van de doeleinden van de verwerkingen
Slechts één document met gegevensbeschermingsbeleid bevat geen beschrijving van de doeleinden van de
verwerkingen. Dit betreft hetzelfde beleid als waarin de omschrijving van de categorieën
persoonsgegevens ontbreekt. De overige documenten bevatten dus wel een adequate beschrijving, waaruit
mensen kunnen afleiden voor welke doeleinden de organisatie hun persoonsgegevens verwerkt.
c) Rechten van betrokkenen
Drie toegestuurde gegevensbeschermingsbeleidsdocumenten bevatten geen beschrijving van de rechten
die betrokkenen kunnen uitoefenen. De overige documenten bevatten wel een goede beschrijving met
daarbij vaak ook aangegeven op welke wijze zij die rechten kunnen uitoefenen. In de meeste gevallen is dat
via een e-mailadres.

Openbare versie | Rapport definitieve bevindingen

10

Vragen over de AVG
Op onze website autoriteitpersoonsgegevens.nl vindt u informatie en antwoorden op vragen over de
Algemene verordening gegevensbescherming (AVG). Heeft u op deze website geen antwoord op uw vraag
gevonden? Dan kunt u contact opnemen met het Informatie- en Meldpunt Privacy van de Autoriteit
Persoonsgegevens op 088-1805 250.

Over de Autoriteit Persoonsgegevens
Iedereen heeft recht op een zorgvuldige omgang met zijn persoonsgegevens. De Autoriteit Persoonsgegevens houdt toezicht op de
naleving van de wettelijke regels voor bescherming van persoonsgegevens en adviseert over nieuwe regelgeving.

