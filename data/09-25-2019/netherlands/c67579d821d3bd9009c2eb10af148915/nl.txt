Onderzoeksrapport

Onderzoek naar de
verwerking van BSN in btwidentificatienummers door
de Belastingdienst
Onderzoeksrapport
Juni 2018

Onderzoeksrapport 26 juni 2018
Z2017-03235

Inhoudsopgave
Samenvatting
1.

Inleiding

4

1.1
1.2
1.3

Aanleiding en doel van het onderzoek
Verloop onderzoek
Wettelijk kader

4
5
5

2.

Bevindingen

8

2.1
2.2
2.3
2.4

Verwerking van persoonsgegevens en de verwerkingsverantwoordelijke
Uitwerking van de normen inzake verwerking van het BSN
Beoordeling
Zienswijze Belastingdienst

8
9
11
14

3.

Conclusies

18

Onderzoeksrapport 26 juni 2018

2

Samenvatting
Op 13 juni 2017 heeft de Autoriteit Persoonsgegevens (AP) aangekondigd dat zij ambtshalve een onderzoek is
gestart bij de Belastingdienst. De Belastingdienst is in Nederland belast met het verstrekken van btwidentificatienummers.
Het onderzoek richt zich op het vaststellen of er een wettelijke grondslag is voor het gebruik van het
burgerservicenummer (BSN) in btw-identificatienummers van zelfstandigen met een eenmanszaak (veelal
zzp’ers) door de Belastingdienst.
Het BSN is een wettelijk identificatienummer en mag op basis van artikel 10 van de Wet algemene bepalingen
burgerservicenummer (Wabb) bij de verwerking van persoonsgegevens slechts worden gebruikt ter
uitvoering van de betreffende wet dan wel voor doeleinden bij de wet bepaald.
Uit het onderzoek is – kort samengevat – naar voren gekomen dat artikel 10 van de Wabb geen wettelijke
grondslag biedt om het BSN zelfstandig te gebruiken in btw-identificatienummers. Een expliciete wettelijke
grondslag voor deze verwerking van het BSN is echter verplicht op basis van artikel 46 van de Uitvoeringswet
Algemene verordening gegevensbescherming (UAVG). Aangezien artikel 10 van de Wabb geen wettelijke
grondslag biedt is het gebruik van het BSN van zelfstandigen in btw-identificatienummers in strijd met artikel
46 van de UAVG.
Voorts is geen sprake van de op grond van artikel 6, eerste lid, onder e, van de AVG vereiste verwerkingsgrond
voor de onderzochte verwerking van de Belastingdienst. Ook de is verwerking ten aanzien van de betrokkene
niet ‘rechtmatig en behoorlijk’ en daarmee is de verwerking in strijd met artikel 5, eerste lid, onder a, van de
AVG.

Onderzoeksrapport 26 juni 2018

3

1. Inleiding
1.1

Aanleiding en doel van het onderzoek
Op grond van artikel 214 van de Btw-richtlijn1 moeten lidstaten de nodige maatregelen treffen voor de
identificatie onder een individueel nummer (het btw-identificatienummer; ook wel btw-nummer genoemd2)
van zelfstandige ondernemers op hun grondgebied. Er worden aan dat nummer verder geen specifieke eisen
gesteld op grond van de richtlijn, behalve dat het moet worden voorafgegaan door de landencode (voor
Nederland ‘NL’). De Btw-richtlijn is in Nederland geïmplementeerd in de Wet op de Omzetbelasting 1968 (wet
OB). De Belastingdienst is in Nederland belast met het verstrekken van btw-identificatienummers. Het is de
bestaande praktijk van de Belastingdienst om het btw-identificatienummer voor zelfstandigen met een
eenmanszaak (veelal zzp’ers3) op te bouwen uit het burgerservicenummer (het BSN) van de betreffende
natuurlijke persoon, voorafgegaan door ‘NL’ en de toevoeging ‘B’ plus een volgnummer (bijvoorbeeld 01)
daarachter. In dit rapport wordt de zelfstandige ondernemer met een eenmanszaak verder ook aangeduid als
‘zelfstandige’.
Het btw-identificatienummer is bedoeld om veelvuldig te worden gebruikt in het zakelijk verkeer. Elke
ondernemer, dus ook een zpp’er, is bijvoorbeeld verplicht dit nummer kenbaar te maken aan (potentiële)
afnemers door het op zijn facturen te vermelden4. Ondernemers die hun diensten online aanbieden zijn sinds
1 juli 2004 verplicht5 hun btw-identificatienummer op hun website te vermelden. Op deze wijze wordt, via het
btw-identificatienummer, het BSN van zelfstandigen in de maatschappij breed verspreid.
Het BSN is bedoeld voor de communicatie tussen burger en overheid, waarbij het gebruik van een
persoonsnummer nodig is ten behoeve van een eenduidige identificatie en registratie van personen en voor
de gegevensuitwisseling tussen overheidsorganen onderling.6 Het gebruik van het BSN is bij wet geregeld.
Omdat de brede verspreiding van het BSN van zelfstandigen via het btw-identificatienummer privacyrisico’s78
met zich meebrengt, is de Autoriteit Persoonsgegevens (AP) een onderzoek gestart naar de vraag of er een
wettelijke grondslag is voor de het gebruik door de Belastingdienst van het BSN in btw-identificatienummers
van zelfstandige ondernemers met een eenmanszaak.
1

Richtlijn 2006/112/EG van 28 november 2016.
Artikel 2 a, eerste lid, onder g, van de Wet OB
3
Zpp’er staat voor zelfstandige zonder personeel. Een eenmanszaak kan overigens wel personeel hebben.
4
Artikel 35a, onder c, van de Wet OB.
5
Artikel 3:15d BW (diensten van de informatiemaatschappij)
6
Kamerstukken II, 2005/06, 30312, nr. 3., p. 2.
7
“Vast staat immers dat persoonsnummers de koppeling van verschillende bestanden aanzienlijk vergemakkelijken en daarmee een
extra bedreiging voor de persoonlijke levenssfeer vormen.”; Kamerstukken II, 2017/18, 34851, nr. 3, p. 128 (MvT bij artikel 46 van de
UAVG).
8
Antwoord van Staatssecretaris Snel (Financiën), mede namens de Staatssecretaris van Economische Zaken en Klimaat op vragen van
de leden Lodders en Wörsdörfer over het btw-nummer van zzp-ers; Kamerstukken II 2017/18, Aanhangsel 1956.
2

Onderzoeksrapport 26 juni 2018

4

1.2

Verloop onderzoek




1.3

Op 13 juni 2017 heeft de AP een rapport met de voorlopige bevindingen aan de Belastingdienst
verstuurd.
Bij brief van 11 oktober 2017, ontvangen op 25 oktober 2017, heeft de Directeur Generaal van de
Belastingdienst zijn zienswijze gegeven op het rapport voorlopige bevindingen.
Bij brief van 15 november 2017 heeft de Belastingdienst zijn zienswijze nader onderbouwd met het
verweerschrift in de rechtszaak AMS 17/4262 WBP9.

Wettelijk kader
Het onderzoek van de AP is gestart in 2017, toen de Wbp nog van kracht was. Per 25 mei 2018 is de Algemene
verordening gegevensbescherming (AVG) van kracht, alsmede de Uitvoeringswet AVG (UAVG). Tevens is op
die datum de Wbp ingetrokken, ingevolge artikel 51 van de UAVG. De onder de Wbp geldende regels voor de
verwerking van het BSN zijn onder de AVG en de UAVG inhoudelijk gecontinueerd.10
De conclusies van de AP hebben betrekking op een in tijd voortdurende verwerking, die zowel vóór 25 mei
2018 (toen de Wbp van kracht was) als vanaf 25 mei 2018 plaatsvindt (als de AVG en de UAVG van kracht zijn).
De bevindingen in dit onderzoeksrapport hebben betrekking op beide wettelijke regimes. In deze
bevindingen11 wordt primair uitgegaan van de nu geldende wetgeving, de AVG en de UAVG.
Voorts is de Wet algemene bepalingen burgerservicenummer (Wabb) van toepassing, waarin algemene regels
over de toekenning, het beheer en het gebruik van het BSN zijn opgenomen.
Artikel 87 AVG (van kracht vanaf 25 mei 2018)
Verwerking van het nationaal identificatienummer
De lidstaten kunnen de specifieke voorwaarden voor de verwerking van een nationaal
identificatienummer of enige andere identificator van algemene aard nader vaststellen. In dat geval
wordt het nationale identificatienummer of enige andere identificator van algemene aard alleen
gebruikt met passende waarborgen voor de rechten en vrijheden van de betrokkene uit hoofde van
deze verordening.
Artikel 46 UAVG (van kracht vanaf 25 mei 2018)
Verwerking nationaal identificatienummer
1
Een nummer dat ter identificatie van een persoon bij wet is voorgeschreven, wordt bij de
verwerking van persoonsgegevens slechts gebruikt ter uitvoering van de desbetreffende wet dan wel
voor doeleinden bij de wet bepaald.
9

Deze zaak betreft een verzoek van een zzp’er aan de Belastingdienst om een btw-identificatienummer waar niet het BSN in is
verwerkt. In deze procedure speelt dezelfde vraag als in het onderzoek van de AP. De rechter (rechtbank Amsterdam) heeft nog geen
uitspraak in de zaak gedaan ten tijde van de afronding van dit rapport.
10
Kamerstukken II, 2017/18, 34851,nr. 3, p. 51.
11
In de voorlopige bevindingen van 13 juni 2017 is uitgegaan van de Wbp. Maar voor de inhoudelijke toets maakt dat geen verschil
omdat, zoals eerder opgemerkt, de onder de Wbp geldende regels voor de verwerking van het BSN onder de AVG en de UAVG zijn
gecontinueerd.

Onderzoeksrapport 26 juni 2018

5

2
Bij algemene maatregel van bestuur kunnen andere dan in het eerste lid bedoelde gevallen
worden aangewezen waarin een daarbij aan te wijzen nummer als bedoeld in het eerste lid, kan
worden gebruikt. Daarbij kunnen nadere regels worden gegeven over het gebruik van een zodanig
nummer.
Artikel 10 Wabb
Overheidsorganen kunnen bij het verwerken van persoonsgegevens in het kader van de uitvoering
van hun taak gebruik maken van het burgerservicenummer, met inachtneming van hetgeen bij of
krachtens dit hoofdstuk is bepaald.
Artikel 11 Wabb
1
Bij het uitwisselen van persoonsgegevens tussen gebruikers onderling, waarbij een
persoonsnummer wordt gebruikt als middel om persoonsgegevens in verband te brengen met een
persoon aan wie een burgerservicenummer is toegekend, wordt het burgerservicenummer van die
persoon vermeld.
2
Het eerste lid is niet van toepassing voor zover:
a. ten behoeve van de desbetreffende gegevensverwerking bij of krachtens wet het gebruik van een
ander persoonsnummer dan het burgerservicenummer is voorgeschreven;
b. sprake is van bijzondere omstandigheden waarin het gebruik van het burgerservicenummer in een
individueel geval onwenselijk is met het oog op de bescherming van de persoonlijke levenssfeer van
de betrokkene, de opsporing of vervolging van strafbare feiten dan wel de veiligheid van de staat.
Artikel 5 AVG
1.Persoonsgegevens moeten:
a)worden verwerkt op een wijze die ten aanzien van de betrokkene rechtmatig, behoorlijk en
transparant is („rechtmatigheid, behoorlijkheid en transparantie”);
(…)
Artikel 6 AVG
1
De verwerking is alleen rechtmatig indien en voor zover aan ten minste een van de
onderstaande voorwaarden is voldaan:
(…)
e) de verwerking is noodzakelijk voor de vervulling van een taak van algemeen belang of van een taak
in het kader van de uitoefening van het openbaar gezag dat aan de verwerkingsverantwoordelijke is
opgedragen;
(…)
Artikel 24 Wbp (van kracht tot 25 mei 2018)
1
Een nummer dat ter identificatie van een persoon bij wet is voorgeschreven, wordt bij de
verwerking van persoonsgegevens slechts gebruikt ter uitvoering van de betreffende wet dan wel
voor doeleinden bij de wet bepaald.
2
Bij algemene maatregel van bestuur kunnen andere dan in het eerste lid bedoelde gevallen
worden aangewezen waarin een daarbij aan te wijzen nummer als bedoeld in het eerste lid, kan
worden gebruikt. Daarbij kunnen nadere regels worden gegeven over het gebruik van een zodanig
nummer.

Onderzoeksrapport 26 juni 2018

6

Artikel 2a Wet op de Omzetbelasting 1968
1
In deze wet en in de daarop gebaseerde bepalingen wordt verstaan onder:
(…)
g.
btw-identificatienummer: het nummer dat ingevolge artikel 214 van de BTW-richtlijn 2006
door een lidstaat aan een ondernemer of aan een rechtspersoon, andere dan ondernemer, is
toegekend;
(…)
Artikel 35a Wet op de Omzetbelasting 1968
1
Op de factuur zijn de volgende vermeldingen verplicht:
(…)
c.
het btw-identificatienummer waaronder de ondernemer de goederenleveringen of de
diensten heeft verricht;
(…)

Onderzoeksrapport 26 juni 2018

7

2. Bevindingen
2.1

Verwerking van persoonsgegevens en de verwerkingsverantwoordelijke
Onderwerp van het onderzoek van de AP is het gebruik het BSN van zelfstandigen in hun btwidentificatienummer door de Belastingdienst. De Belastingdienst is in Nederland belast met het verstrekken
van btw-identificatienummers. De Belastingdienst bouwt het btw-identificatienummer voor zelfstandigen
op uit het BSN van de zelfstandige, voorafgegaan door ‘NL’ en de toevoeging ‘B’ plus een volgnummer
daarachter. De Belastingdienst verwerkt in het kader van zijn taken nog vele andere gegevens over
zelfstandigen, waaronder hun naam en adresgegevens.
De gegevens over zelfstandigen die de Belastingdienst verwerkt zijn persoonsgegevens in de zin van in de zin
van artikel 4, onder 1 van de AVG12, omdat het informatie over geïdentificeerde13 natuurlijke personen betreft.
Voorts is sprake van een verwerking van persoonsgegevens in de zin van artikel 4, onder 2 van de AVG14. Door
zijn reikwijdte omvat het begrip ‘verwerking’ elke mogelijke bewerking of geheel van bewerkingen van
persoonsgegevens. De bevindingen van de AP hebben betrekking op verschillende fasen van verwerking van
het BSN door de Belastingdienst. De verwerking door de Belastingdienst betreft primair het opnemen c.q.
omdopen van het BSN in het btw-identificatienummer bij het opbouwen en toekennen van het btwidentificatienummer aan een zelfstandige. Voorts betreft de verwerking het verder verwerken van het BSN
dat in het btw-identificatienummer is geïncorporeerd, in het kader van het heffen van de omzetbelasting
door de Belastingdienst.
De Belastingdienst (directoraat-generaal Belastingdienst) is een onderdeel van het ministerie van Financiën.
De minister van Financiën wordt voor de verwerkingen van persoonsgegevens van de Belastingdienst in het
verwerkingsregister aangeduid als de verwerkingsverantwoordelijke15, in de zin van artikel 4, onder 7, van de
AVG16. Omdat de Belastingdienst de organisatie is die de door de AP onderzochte verwerking van
persoonsgegevens feitelijk uitvoert, wordt de verwerking in dit rapport aangeduid als de verwerking door de
Belastingdienst.
12

Artikel 4, onder 1 van de AVG: ” „persoonsgegevens”: alle informatie over een geïdentificeerde of identificeerbare natuurlijke persoon
(„de betrokkene”); als identificeerbaar wordt beschouwd een natuurlijke persoon die direct of indirect kan worden geïdentificeerd,
met name aan de hand van een identificator zoals een naam, een identificatienummer, locatiegegevens, een online identificator of van
een of meer elementen die kenmerkend zijn voor de fysieke, fysiologische, genetische, psychische, economische, culturele of sociale
identiteit van die natuurlijke persoon;”
13
Omdat onder meer naam en adresgegevens en ook het BSN worden verwerkt, staat de identiteit van de personen vast en betreft het
dus geïdentificeerde personen. Het BSN is in dit geval zowel een persoonsgegeven (informatie over een persoon) als een middel
waarmee de persoon kan worden geïdentificeerd. Zie ook Kamerstukken II, 1997/98, 25892, nr. 3., p. 127: “Het BSN is op zichzelf al als
een persoonsgegeven aan te merken.”
14
Artikel 4, onder 2 van de AVG: “„verwerking”: een bewerking of een geheel van bewerkingen met betrekking tot persoonsgegevens of
een geheel van persoonsgegevens, al dan niet uitgevoerd via geautomatiseerde procedés, zoals het verzamelen, vastleggen, ordenen,
structureren, opslaan, bijwerken of wijzigen, opvragen, raadplegen, gebruiken, verstrekken door middel van doorzending, verspreiden
of op andere wijze ter beschikking stellen, aligneren of combineren, afschermen, wissen of vernietigen van gegevens;”
15
Het verwerkingsregister van de Belastingdienst d.d. 24 mei 2018 is te vinden op
https://download.belastingdienst.nl/belastingdienst/docs/verw persoonsgegevens belastingdienst al5303z5fd.pdf. Zie ook de
Privacyverklaring van het ministerie van Financiën (https://www.rijksoverheid.nl/ministeries/ministerie-van-financien/privacy).
16
Artikel 4, onder 7, van de AVG. “„verwerkingsverantwoordelijke”: een natuurlijke persoon of rechtspersoon, een overheidsinstantie,
een dienst of een ander orgaan die/dat, alleen of samen met anderen, het doel van en de middelen voor de verwerking van
persoonsgegevens vaststelt; wanneer de doelstellingen van en de middelen voor deze verwerking in het Unierecht of het lidstatelijke
recht worden vastgesteld, kan daarin worden bepaald wie de verwerkingsverantwoordelijke is of volgens welke criteria deze wordt
aangewezen;”

Onderzoeksrapport 26 juni 2018

8

2.2

Uitwerking van de normen inzake verwerking van het BSN
UAVG
De memorie van toelichting17 van artikel 46 van de UAVG18 luidt als volgt (onderstreping AP):

Dit artikel voorziet in een algemene regeling voor gebruik van identificatienummers, waaronder als
belangrijkste het burgerservicenummer (BSN). Het artikel komt overeen met het thans geldende artikel 24
van de Wbp en artikel 87 van de verordening maakt het mogelijk om deze regeling te continueren.
Uit een oogpunt van bescherming van de persoonlijke levenssfeer is het noodzakelijk geacht om aan het
gebruik van identificatienummers beperkingen te stellen. Vast staat immers dat persoonsnummers de
koppeling van verschillende bestanden aanzienlijk vergemakkelijken en daarmee een extra bedreiging voor de
persoonlijke levenssfeer vormen. De voorgestelde bepaling laat in de eerste plaats toe dat een wettelijk
voorgeschreven persoonsnummer wordt verwerkt ter uitvoering van de wet waarin het voorschrift over het
nummer is opgenomen.
Vanwege de extra risico’s die het gebruik van dergelijk nummers met zich kan brengen voor de bescherming
van de persoonlijke levenssfeer, wordt in het onderhavige artikel daarenboven bepaald dat verwerking van
persoonsnummers voor andere doeleinden dan de uitvoering van de desbetreffende wet (verdere
verwerking) alleen mogelijk is voor zover dat bij de wet is bepaald. Aldus is een afweging op het niveau van de
formele wet in beginsel gegarandeerd. Er is met andere woorden voor gekozen om op dit punt geen delegatie
door de formele wetgever toe te staan en eventuele andere gebruiksdoeleinden dienen derhalve door de
formele wetgever zelf te worden vastgesteld. Wel is het op grond van het tweede lid mogelijk om bij
algemene maatregel van bestuur andere gevallen aan te wijzen waarin een persoonsnummer mag worden
gebruikt. Ook bestaat hier voor verdere verwerking van een dergelijk nummer dus geen ruimte voor een eigen
afweging van de verwerkingsverantwoordelijke.
Wabb
De memorie van toelichting van de Wabb zegt over het gebruik van het BSN onder meer het volgende
(onderstreping AP):

De kern van deze actualisering bestaat uit de introductie van het burgerservicenummer (BSN) voor de
klantcontacten tussen burger en overheid waarbij het gebruik van een persoonsnummer nodig is ten behoeve
van eenduidige identificatie en registratie van personen en voor de gegevensuitwisseling tussen
overheidsorganisaties onderling.19
Het voorstel van wet beoogt algemene regels te stellen omtrent het burgerservicenummer. Dit houdt in de
eerste plaats in, dat het wetsvoorstel geen gedetailleerde regeling bevat van alle aspecten van het gebruik
17

Kamerstukken II, 2017/18, 34851, nr. 3, p. 128.
Vergelijkbaar is de MvT van artikel 24 van de Wbp; Kamerstukken II, 1997/98, 25892, nr. 3., p. 128: (…) “Omdat het gebruik van
persoonsnummers – zoals hiervoor beschreven – extra risico’s met zich kan brengen voor de bescherming van de persoonlijke
levenssfeer, wordt in het onderhavige artikel daarenboven bepaald dat verwerking van persoonsnummers voor andere doeleinden
dan de uitvoering van de betreffende wet alleen mogelijk is voor zover dat bij de wet is bepaald. Aldus is een afweging op het niveau
van de formele wet in beginsel gegarandeerd. Daarbij is er conform het advies van de Registratiekamer voor gekozen om op dit punt
geen delegatie door de formele wetgever toe te staan. Eventuele andere gebruiksdoeleinden dienen derhalve door de formele
wetgever zelf te worden vastgesteld.” (…)
19
Kamerstukken II, 2005/06, 30312, nr. 3., p. 2.
18

Onderzoeksrapport 26 juni 2018

9

van het burgerservicenummer, maar uitsluitend de kaders aangeeft waarbinnen het burgerservicenummer
gebruikt mag of moet worden.20
Het wetsvoorstel regelt dat alle overheidsorganen het nummer mogen gebruiken bij het verwerken van
persoonsgegevens in het kader van hun publieke taak, zonder dat daarvoor nadere regelgeving vereist is. Voor
het gebruik buiten de kring van overheidsorganen blijft een specifieke wettelijke grondslag nodig. Het
wetsvoorstel reguleert niet de gegevensverwerkingen in het kader waarvan het burgerservicenummer als
hulpmiddel wordt gebruikt . Die gegevensverwerkingen dienen aan de daarop betrekking hebbende eisen,
zoals onder meer vastgelegd in de Wbp, te voldoen. Het wetsvoorstel geeft voor wat betreft het gebruik van
het burgerservicenummer slechts de grondslag voor overheidsorganen om het burgerservicenummer bij zo’n
elders gereguleerde gegevensverwerking te gebruiken.21
Met het onderhavige wetsvoorstel wordt beoogd om een sluitend stelsel van persoonsnummers te realiseren.
Met het woord sluitend wordt bedoeld dat het stelsel zodanig is ontworpen dat de persoonsnummers de
hulpmiddelen vormen waarvoor ze bedoeld zijn, namelijk om het beheer van persoonsgegevens in diverse
administraties en registraties te vereenvoudigen. Daarnaast mogen in een sluitend stelsel geen oneigenlijke
rollen aan persoonsnummers worden gehecht.22
Persoonsnummers moeten alleen gebruikt worden wanneer dat nodig is. Als een overheidsorgaan een dienst
kan leveren zonder dat het nodig is om gegevens van de persoon vast te leggen of te raadplegen, dan is het
niet nodig om een persoonsnummer bij deze transactie te betrekken.23
Het gebruik van het burgerservicenummer kent een aantal verschijningsvormen. In de eerste plaats dient het
burgerservicenummer voor opname in een registratie van een organisatie, zodat de gegevens van een
persoon doeltreffend zijn terug te vinden. In de tweede plaats is het burgerservicenummer een hulpmiddel bij
het ophalen of raadplegen van algemene persoonsgegevens zoals die in de GBA en de toekomstige registratie
van niet-ingezetenen zijn vastgelegd. In de derde plaats is het burgerservicenummer een hulpmiddel bij het
raadplegen van gegevens die in andere registraties zijn opgeslagen, bijvoorbeeld op het gebied van inkomens
of opgebouwde verzekeringsrechten.24
In de context van een registratie waarin persoonsgegevens worden opgeslagen, is het burgerservicenummer
een hulpmiddel om gegevens goed te kunnen opslaan, te bewerken en terug te zoeken. Aangezien het
burgerservicenummer geen informatie bevat, is het niet mogelijk om er informatie aan te ontlenen die de
persoonlijke levenssfeer kan raken. Het burgerservicenummer is daarmee te beschouwen als een
administratief hulpmiddel waarvan het toegestane gebruik in een registratie samenvalt met het toegestaan
zijn van de registratie zelf.25
Teneinde overheidsorganen de mogelijkheid te bieden in het kader van de uitvoering van hun
publiekrechtelijke taken bij het verwerken van persoonsgegevens waar mogelijk gebruik te maken van het

20

Kamerstukken II, 2005/06, 30312, nr. 3., p. 2.
Kamerstukken II, 2005/06, 30312, nr. 3., p. 3.
22
Kamerstukken II, 2005/06, 30312, nr. 3., p. 8.
23
Kamerstukken II, 2005/06, 30312, nr. 3., p. 10.
24
Kamerstukken II, 2005/06, 30312, nr. 3., p. 13-14.
25
Kamerstukken II, 2005/06, 30312, nr. 3., p. 24.
21

Onderzoeksrapport 26 juni 2018

10

burgerservicenummer, is in het onderhavige artikel [10 Wabb] een algemene bevoegdheid daartoe
opgenomen.26

2.3

Beoordeling
In het navolgende zal de AP beoordelen of er een wettelijke grondslag is voor het gebruik van het BSN in btwidentificatienummers van zelfstandigen met een eenmanszaak door de Belastingdienst.
BSN
Uit paragraaf 2.2 blijkt dat het BSN is bedoeld voor de communicatie tussen burger en overheid (doel:
eenduidige identificatie) en voor de gegevensuitwisseling tussen overheidsorganen onderling, of tussen de
overheid en andere, bij wet aangewezen partijen (doel: doelmatige en betrouwbare verwerking en
uitwisseling van gegevens). Het BSN is vertrouwelijk en met uitwisseling ervan moet terughoudend worden
omgegaan, omdat het BSN misbruikt kan worden (identiteitsfraude), met mogelijk ernstige gevolgen voor de
betrokkene. Het risico op misbruik neemt toe naarmate het BSN breder bekend en toegankelijk is. Het BSN is
dus een gevoelig persoonsgegeven dat niet thuishoort in de openbaarheid. Uit artikel 87 van de AVG volgt dat
een identificatienummer zoals het BSN alleen mag worden gebruikt met “passende waarborgen voor de
rechten en vrijheden van de betrokkene”.
Btw-identificatienummer
Het btw-identificatienummer is een fiscaal nummer dat door de Belastingdienst aan ondernemingen wordt
toegekend in het kader van de heffing van de omzetbelasting door de Belastingdienst. Het btwidentificatienummer is bedoeld om veelvuldig te worden gebruikt in het zakelijke verkeer. Het is - in
tegenstelling tot het BSN - geen vertrouwelijk nummer en het is bedoeld voor de openbaarheid. Elke
ondernemer, dus ook een zelfstandige, is verplicht dit nummer kenbaar te maken aan (potentiële) afnemers
door het op zijn facturen te vermelden.27 Ondernemers die hun diensten online aanbieden zijn sinds 1 juli 2004
verplicht hun btw-identificatienummer op hun website te vermelden.28 Hoewel een btw-nummer een
zakelijk nummer is dat betrekking heeft op een onderneming, heeft het in het geval van zelfstandige
ondernemers met een eenmanszaak een directe relatie met de persoon van de ondernemer, omdat de btwnummers hoofdzakelijk bestaan uit het BSN van de ondernemers. Zij zijn als gevolg hiervan automatisch
verplicht om hun BSN te verstrekken aan iedereen met wie zij potentieel zakendoen, op facturen, offertes en
website. Dat het BSN dan btw-nummer wordt genoemd, maakt dit niet anders. Dergelijke verspreiding
strookt niet met de aard van het BSN.
Beoordeling van de grondslag: artikel 46 UAVG jo. artikel 10 Wabb
Artikel 87 van de AVG bepaalt dat de lidstaten de specifieke voorwaarden voor de verwerking van een
nationaal identificatienummer of enige andere identificator van algemene aard nader kunnen vaststellen. Op
grond van artikel 87 van de AVG heeft de Nederlandse wetgever in artikel 46, eerste lid, van de UAVG bepaald
dat een nummer dat ter identificatie van een persoon bij wet is voorgeschreven, slechts wordt gebruikt ter
uitvoering van de desbetreffende wet dan wel voor doeleinden bij de wet bepaald.
Het BSN is een persoonsnummer dat ter identificatie van een personen bij wet (de Wabb) is voorgeschreven.
Dat betekent dat het gebruik van het BSN onder de reikwijdte valt van artikel 46 van de UAVG. Op grond van
26

Kamerstukken II, 2005/06, 30312, nr. 3., p. 35.
Artikel 35a, onder c, van de Wet Omzetbelasting.
28
Artikel 3:15d BW (diensten van de informatiemaatschappij)
27

Onderzoeksrapport 26 juni 2018

11

artikel 46 van de UAVG kan het BSN slechts worden gebruikt ter uitvoering van de Wabb dan wel voor
doeleinden die in de Wabb of in een andere wet zijn bepaald.
Artikel 10 van de Wabb voorziet in een algemene grondslag voor de overheid voor het gebruik van het BSN bij
het verwerken van persoonsgegevens in het kader van de uitvoering van zijn taak. Nadere regelgeving is
hiervoor niet vereist29. Het ‘uitvoeren van de taak’ van het betreffende overheidsorgaan is dus het ‘doeleinde’
waarvoor het BSN kan worden gebruikt. Daarbij geldt dat het BSN is bedoeld als hulpmiddel bij het registeren
en uitwisselen van persoonsgegevens en bovendien ziet deze grondslag op het gebruik van het BSN als
zodanig. 30
Bij het opbouwen en daarna uitgeven van een btw-identificatienummer, neemt de Belastingdienst het
integrale BSN van de zelfstandige als uitgangspunt en voegt daaraan enkele tekens toe. In feite is sprake van
het omdopen van het BSN tot een ander wettelijk voorgeschreven nummer, het btw-identificatienummer.
Hiermee maakt de Belastingdienst oneigenlijk31 gebruik van het BSN. Dit gebruik van het BSN gaat verder dan
het gebruik van het BSN als hulpmiddel bij uitwisselen en registeren waarvoor de algemene grondslag van
artikel 10 van de Wabb is bedoeld. Er is geen wettelijke bepaling die voorschrijft dat het btwidentificatienummer van een zelfstandige ondernemer met een eenmanszaak (deels) uit zijn BSN moet
bestaan. Noch artikel 10 van de Wabb, noch een andere wettelijke bepaling in de Wabb, de Wet
Omzetbelasting of enige andere wet, voorziet in de op grond van artikel 46 van de UAVG vereiste specifieke
wettelijke grondslag die nodig is om het BSN te gebruiken als, c.q. om te dopen tot, een btwidentificatienummer.
Nu artikel 10 Wabb geen grondslag biedt voor het door de Belastingdienst gebruiken van het BSN van
zelfstandigen in een btw-identificatienummer en hiervoor evenmin in een andere wettelijke bepaling een
grondslag bestaat, is deze verwerking in strijd met artikel 46 van de UAVG.
Artikel 6 AVG (verwerkingsgrond e: noodzakelijk voor uitoefening overheidstaak)
De AP heeft in het voorgaande geconcludeerd dat de verwerking in strijd is met artikel 46 van de UAVG.
Voorts concludeert de AP dat de verwerking is strijd is met artikel 6 van de AVG.
Op grond van artikel 6, eerste lid, van de AVG is een verwerking alleen rechtmatig indien en voor zover sprake
is van één van de in die bepaling limitatief genoemde grondslagen. De overheid kan zich voor de verwerking
van persoonsgegevens in het kader van haar overheidstaak uitsluitend beroepen op de verwerkingsgrond 6,
eerste lid, onder e van de AVG. Op grond van deze bepaling is de verwerking rechtmatig indien en voor zover
“de verwerking noodzakelijk is voor de vervulling van een taak van algemeen belang of van een taak in het
kader van de uitoefening van het openbaar gezag dat aan de verwerkingsverantwoordelijke is opgedragen”.

29

Kamerstukken II, 2005/06, 30312, nr. 3., p. 3.
“Met het onderhavige wetsvoorstel wordt beoogd om een sluitend stelsel van persoonsnummers te realiseren. Met het woord
sluitend wordt bedoeld dat het stelsel zodanig is ontworpen dat de persoonsnummers de hulpmiddelen vormen waarvoor ze bedoeld
zijn, namelijk om het beheer van persoonsgegevens in diverse administraties en registraties te vereenvoudigen. Daarnaast mogen in
een sluitend stelsel geen oneigenlijke rollen aan persoonsnummers worden gehecht.” (Kamerstukken II, 2005/06, 30312, nr. 3., p. 8.)
31
“Daarnaast mogen in een sluitend stelsel geen oneigenlijke rollen aan persoonsnummers worden gehecht.” (Kamerstukken II,
2005/06, 30312, nr. 3., p. 8.)
30

Onderzoeksrapport 26 juni 2018

12

Het noodzakelijkheidsbegrip32 houdt in dat als het belang van de verantwoordelijke anderszins of met minder
ingrijpende middelen worden gediend, de gegevensverwerking niet is toegestaan (subsidiariteit en
proportionaliteit). De AP constateert dat de verwerking (het gebruik c.q. het omzetten van het BSN in het
btw-identificatienummer) niet ‘noodzakelijk’ is voor de vervulling van de taak door de Belastingdienst (het
innen van de btw). Immers, dat het gebruik van het BSN in het btw-identificatienummer vanuit een
administratief oogpunt wellicht praktisch is, neemt niet weg dat niet valt in te zien dat de Belastingdienst
redelijkerwijs niet met een andere nummer dan het BSN kan werken bij het uitgeven van het btwidentificatienummer.
Dat betekent dat er geen sprake is van de op grond van artikel 6, eerste lid, onder e, van de AVG vereiste
verwerkingsgrond voor de onderzochte verwerking van de Belastingdienst. Omdat de verwerking ook niet op
een andere grond van artikel 6, eerste lid, van de AVG kan worden gebaseerd, is de verwerking in strijd met
artikel 6, eerste lid, van de AVG.
Artikel 5, eerste lid, onder a van de AVG (rechtmatigheid en behoorlijkheid)
Op grond van artikel 5, eerste lid , onder a, van de AVG moeten persoonsgegevens “worden verwerkt op een
wijze die ten aanzien van de betrokkene rechtmatig, behoorlijk en transparant is”. In het voorgaande heeft de
AP reeds geconstateerd dat het BSN op een oneigenlijke manier wordt gebruikt door het om te dopen en te
gebruiken als btw-identificatienummer. Het gevolg hiervan is dat de zelfstandige gedwongen wordt om zijn
BSN te openbaren (via zijn btw-nummer) aan derden. Dit staat haaks op de uitgangspunten33 voor het gebruik
van het BSN. De AP wijst er in dit kader op dat het BSN sinds 2014 niet meer op de standaardpagina van het
paspoort staat, teneinde identiteitsfraude te voorkomen34. Het voorgaande betekent dat de verwerking van
de Belastingdienst, behalve niet rechtmatig , ook niet behoorlijk is ten aanzien van de betrokkenen. Daarmee
is de verwerking in strijd met artikel 5, eerste lid, onder a, van de AVG.

32

EHRM 25 maart 1983, nr. 97 (Silver & Others v. United Kingdom): “(a) the adjective "necessary" is not synonymous with
"indispensable", neither has it the flexibility of such expressions as "admissible", "ordinary", "useful", "reasonable" or "desirable” (…).”

33

“Uit een oogpunt van bescherming van de persoonlijke levenssfeer is het noodzakelijk geacht om aan het gebruik van
identificatienummers beperkingen te stellen. Vast staat immers dat persoonsnummers de koppeling van verschillende bestanden
aanzienlijk vergemakkelijken en daarmee een extra bedreiging voor de persoonlijke levenssfeer vormen.”; Kamerstukken II, 2017/18,
34851, nr. 3, p. 128.
34
Factsheet Burgerservicenummer: “Het burgerservicenummer op het paspoort 2014 niet meer vermeld bij de overige

persoonsgegevens, maar op de achterkant van de pagina met de persoonsgegevens (de zogenaamde houderpagina). In de
Nederlandse identiteitskaart is het BSN vermeld op de achterkant van de kaart. Deze wijzigingen zijn doorgevoerd in het kader van de
aanpak voor het voorkomen van identiteitsfraude.”
(https://www.rvig.nl/reisdocumenten/documenten/brochures/2015/02/27/factsheet-burgerservicenummer)

Onderzoeksrapport 26 juni 2018

13

2.4

Zienswijze Belastingdienst
In zijn zienswijze beroept de Belastingdienst zich op drie hoofdpunten.
Allereerst stelt de Belastingdienst zich op het standpunt dat het btw-identificatienummer met daarin
opgenomen het BSN past binnen de reikwijdte van artikel 10 van de Wabb en dat deze verwerking voldoet aan
artikel 24 van de Wbp (vanaf 25 mei 2018: artikel 46 van de UAVG).
Ten tweede is de huidige situatie volgens de Belastingdienst te verklaren vanuit de ontstaansgeschiedenis
van het BSN en is de verwerking aldus rechtmatig. De Belastingdienst erkent dat de wetgever wellicht
onvoldoende heeft ingespeeld op de wringende situatie van de door de overheid bepleite en gepraktiseerde
omgang met het BSN enerzijds en de verplichte bekendmaking van het btw-identificatienummer anderzijds.
Ten derde merkt de Belastingdienst op dat een andere wijze van het toekennen van het btw-nummer aan
zelfstandigen (zonder BSN) uitvoeringstechnisch op grote problemen stuit en veel tijd en geld kost; dat geldt
zowel voor de overheid als voor de eenmanszaken.
Hierna worden deze hoofdpunten nader uitgewerkt en geeft de AP puntsgewijs haar reactie.
1. Geen overtreding van artikel 24 van de Wbp (artikel 46 van de UAVG).
In zijn zienswijze op de voorlopige bevindingen stelt de Belastingdienst zich op het standpunt dat het btwidentificatienummer met daarin opgenomen het BSN past binnen de reikwijdte van artikel 10 van de Wabb en
dat deze verwerking voldoet aan artikel 24 van de Wbp (inmiddels artikel 46 van de UAVG). De Belastingdienst
stelt in dit kader het volgende.
Artikel 10 van de Wabb bepaalt dat overheidsorganen bij het verwerken van persoonsgegevens in het kader
van de uitvoering van hun taak gebruik kunnen maken van het BSN. Een van de taken van de Belastingdienst
is het heffen van omzetbelasting. Om ondernemers te identificeren ten behoeve van het uitvoeren van deze
taak wordt het BSN gebruikt. Volgens de Belastingdienst staat de Wabb er niet aan in de weg dat aan het BSN
elementen worden toegevoegd. In het geval van het btw-identificatienummer om te voldoen aan de
specificatie van dat nummer in de btw-richtlijn 2006. In dat licht voldoet het btw-identificatienummer
volgens de Belastingdienst aan de eisen van artikel 24 van de Wbp (artikel 46 van de UAVG) in de zin dat het
een nummer is bij de Wet op de omzetbelasting 1968 (Wet OB) voorgeschreven en door de Belastingdienst
voor bij die wet voorgeschreven doeleinden wordt gebruikt.
Reactie AP
Ten aanzien van de stelling dat het heffen van omzetbelasting tot de taken behoort van de Belastingdienst en
dat artikel 10 van de Wabb daarom een grondslag biedt voor het gebruik van het BSN overweegt de AP het
volgende. De Belastingdienst mag het BSN op grond van artikel 10 van de Wabb inderdaad gebruiken voor het
uitvoeren van zijn taken, waaronder het heffen van omzetbelasting. Maar dit geldt alleen voor het gebruik
waarvoor het BSN is bedoeld, namelijk in de communicatie met de burger en als hulpmiddel voor het
registeren en uitwisselen van gegevens. Voor gebruik voor andere doeleinden, zoals het omdopen van het
BSN tot het btw-identificatienummer, is wel degelijk een andere expliciete grondslag nodig, op grond van
artikel 46 UAVG. Er is geen wettelijke bepaling die de vereiste grondslag biedt, noch in de Wabb, noch in een
andere wet. Het argument dat artikel 10 van de Wabb een grondslag biedt voor het gebruik van het BSN zoals
in dit kader aan de orde is, treft daarom geen doel.

Onderzoeksrapport 26 juni 2018

14

Ten aanzien van de stelling dat de Wabb er niet aan in de weg staat dat elementen aan het BSN worden
toegevoegd, overweegt de AP het volgende. Het oordeel van de AP over de handelswijze van de
Belastingdienst betreft niet slechts het toevoegen van enkele elementen aan het BSN, het gaat om het
daadwerkelijk gebruiken (omdopen tot een ander wettelijk nummer) van het BSN op een wijze waar het BSN
niet voor is bedoeld. Voor dit gebruik bestaat geen wettelijke grondslag, terwijl dat op grond van artikel 46 van
de AVG wel verplicht is. Het argument dat de Wabb er niet aan in de weg staat dat aan het BSN elementen
worden toegevoegd treft daarom geen doel.
Ten aanzien van de stelling dat het btw-identificatienummer voldoet aan de eisen van artikel 24 van de Wbp
(artikel 46 van de UAVG) overweegt de AP het volgende. De conclusie van de AP betreft een overtreding van
de regels met betrekking tot het gebruik van het BSN van zzp ‘ers. Dat het btw-identificatienummer op
zichzelf juist wordt gebruikt, rechtvaardigt niet het oneigenlijke gebruik van het BSN. Dit argument treft geen
doel.
2. Verklaring vanuit de ontstaansgeschiedenis van het BSN
De huidige situatie is volgens de Belastingdienst te verklaren vanuit de ontstaansgeschiedenis van het BSN.
Volgens de Belastingdienst heeft de wetgever ten tijde van de introductie van het BSN bewust ervoor
gekozen de bestaande situatie te laten bestaan waardoor het BSN onderdeel uitmaakt van btw-nummers van
zelfstandigen, en is de verwerking aldus rechtmatig.
In het verleden is een voorganger van het BSN, het fi-nummer, geïntroduceerd, dat breed is toegepast in
fiscale processen. Op deze wijze is het fi-nummer onderdeel geworden van het btw-identificatienummer. Het
fi-nummer is doorontwikkeld tot het sofi-nummer en daarna tot het BSN. Dit is gepaard gegaan met een
steeds bredere toepassing. Met betrekking tot de bescherming van de persoonlijke levenssfeer stelt de
Belastingdienst dat de wetgever hier wellicht onvoldoende op heeft ingespeeld, door het oorspronkelijk
alleen voor fiscale doeleinden gebruikte fi-nummer om te vormen tot sofinummer en het uiteindelijke BSN.
Daarbij is onvoldoende onderkend dat voor eenmanszaken geen onderscheid is te maken tussen
onderneming en ondernemer. Aangezien er voor de ondernemer sinds 2004 een expliciete verplichting
bestaat om het btw-identificatienummer bekend te maken op de eigen website en factuur van de
onderneming, wringt dit in het bijzonder. De Belastingdienst stelt dat door de toename van het belang van
privacy en de door de overheid bepleitte en gepraktiseerde omgang met het BSN de toekenning van het btwidentificatienummer een andere lading heeft gekregen, waarmee in het verleden niet of nauwelijks rekening
is gehouden.
De Belastingdienst wijst er op35 dat bij de beraadslaging over de wijziging op de Wet OB en de Wabb aan de
orde zou zijn gesteld dat het incorporeren van het sofinummer en later het BSN in het btwidentificatienummer van zelfstandigen zou worden voortgezet. De wetgever heeft toen geen aanleiding
gezien om de systematiek van het toekennen van btw-identificatienummers aan eenmanszaken aan te
passen. De Belastingdienst verwijst naar de Memorie van Toelichting op de Wabb waaruit, volgens de
Belastingdienst, blijkt dat in de sectoren belastingen en sociale zekerheid het sociaal-fiscaalnummer veel
wordt gebruikt en er nu met één nummer wordt gewerkt en er derhalve niets verandert in de sector met
betrekking tot het koppelen van gegevens en gegevensbestanden. 36 De Belastingdienst merkt op dat in de
Memorie van Toelichting wordt vermeld dat organisaties die het sociaal-fiscaalnummer hanteren minimale

35
36

Verweerschrift ov. 3,18 e.v.
Kamerstukken II,2005-2006, 30312, nr. 3, p. 11.

Onderzoeksrapport 26 juni 2018

15

administratieve lasten ondervinden van de realisatie van de centrale voorzieningen voor het BSN en het BSN
gelijk is aan het sociaal-fiscaalnummer37.
De Belastingdienst wijst er op dat tijdens de parlementaire behandeling van de aanpassing op de Wet OB
(verplichting het btw-nummer op de website te plaatsen; artikel 3:15d BW) uitdrukkelijk de mogelijkheid aan
de orde is geweest om voor eenmanszaken een ander nummer toe te wijzen dan toen der tijd het
sofinummer38, maar dat de wetgever dat kennelijk niet nodig achtte. Doordat in 2007 het BSN is
geïntroduceerd werd voor natuurlijke personen het sofinummer omgezet in het BSN, waardoor de situatie is
ontstaan dat het btw-identificatienummer ook het BSN van de eigenaar bevat. Bij de wijziging van het sofinummer naar het BSN heeft de wetgever geen aanleiding gezien om de publicatieverplichting aan te passen.
Reactie AP
De ontstaansgeschiedenis van het BSN maakt weliswaar inzichtelijk hoe de huidige situatie is ontstaan, maar
de ontstaansgeschiedenis doet niet af aan de conclusie dat de werkwijze van de Belastingdienst in strijd is
met artikel 46 van de UAVG. De Belastingdienst erkent zelf ook, evenals de AP, dat de consequenties van het
opnemen van het BSN in het btw-nummer destijds onvoldoende zijn onderkend door de wetgever.
De AP merkt op dat ten tijde van de invoering van het BSN geen expliciete overwegingen zijn gemaakt door de
wetgever ten aanzien van de gevolgen van de invoering van het BSN voor de bestaande praktijk van de
Belastingdienst met betrekking tot het btw-nummer voor eenmanszaken. Er kan dan ook niet worden gesteld
dat het nadrukkelijk de bedoeling van de wetgever is geweest dat de Belastingdienst het BSN zou verwerken
in het btw-identificatienummer. Bij de invoering van BSN is juist beoogd een strenger wettelijk regime ten
aanzien van het gebruik van BSN ten opzichte van het gebruik van het sofinummer te introduceren. 39
De Belastingdienst betoogt ten onrechte dat de totstandkomingsgeschiedenis bij de Wabb een
rechtvaardiging zou kunnen zijn voor de verwerking van het BSN in btw-identificatienummers. Het betoog
van de Belastingdienst kan artikel 46 van de UAVG jo. artikel 87 van de AVG niet opzij zetten, nu daar juist
expliciet is bepaald dat het doel van het verwerken van identificatienummers wettelijk moet zijn vastgelegd.
Hierin kan artikel 10 van de Wabb niet voorzien, gelet het zeer specifieke en - van de oorspronkelijke
bedoeling die de wetgever met het BSN heeft - afwijkende gebruik van het BSN door de Belastingdienst.
3. Uitvoeringsproblemen bij omzetting
De Belastingdienst verzet zich niet principieel tegen een ‘niet aan het BSN’ gerelateerd btwidentificatienummer. Maar een andere wijze van toekenning van btw-identificatienummer is volgens de
Belastingdienst uitvoeringstechnisch een groot probleem, zowel voor de Belastingdienst als voor de
ondernemingen en een dergelijke wijziging zal veel tijd en geld kosten.
Gezien de consequenties voor zowel de overheid als de ondernemingen stelt de Belastingdienst dat de
beslissing om het systeem te veranderen niet zelfstandig kan worden genomen. Er is politieke besluitvorming
nodig, nadat er grondig onderzoek is verricht waarin alle gevolgen en risico’s worden belicht. Tot slot geeft de
Belastingdienst aan dat zij de AP nader zal berichten over een plan van aanpak over de gekozen oplossing.
37

Kamerstukken II 2005-2006, 30312, nr. 3., p. 16-17.
Kamerstukken I 2003-2004, 29036, D, p.2.
39
Kamerstukken II 2005-2006, 30312, nr. 3., p.2: “Met het wetsvoorstel wordt bewerkstelligd:1. Een passende juridische vormgeving van
het burgerservicenummer als algemeen persoonsnummer binnen het publieke domein. Momenteel is het sociaal-fiscaalnummer de
facto een algemeen persoonsnummer maar is het niet als zodanig juridisch vorm gegeven. Die situatie wordt gecorrigeerd.”
38

Onderzoeksrapport 26 juni 2018

16

Reactie AP
Het onderzoek van de AP ziet op de vraag of de Belastingdienst de wet overtreedt door de wijze waarop het
BSN wordt gebruikt. Het antwoord daarop luidt bevestigend. Het onderzoek van de AP ziet niet op de vraag
welke maatregelen genomen moeten worden om de overtreding te beëindigen. De AP erkent dat een
aanpassing van de bestaande systematiek van het toekennen van btw-nummers aan zelfstandigen tijd en
geld kost. Echter, dat doet niet af aan de conclusie dat de huidige werkwijze van de Belastingdienst in strijd is
met de wet en bovendien tot gevolg heeft dat het BSN van zelfstandigen breed wordt verspreid, waardoor zij
onnodige privacyrisico’s40 lopen.
In zijn zienswijze van 11 oktober 2017 heeft de Belastingdienst een plan van aanpak over een oplossing
aangekondigd. Per e-mail van 4 februari 2018 heeft de Belastingdienst de AP geïnformeerd hiervoor meer tijd
nodig te hebben. Tot op heden heeft de AP geen plan van aanpak ontvangen. In dit kader is van belang dat de
staatssecretaris van Financiën bij brief van 19 april 201841, in antwoord op vragen van de Tweede Kamerleden
Van der Molen, Omtzigt en Lodders heeft geantwoord dat hij de Tweede Kamer voor de zomer van 2018 zal
informeren over de resultaten van het onderzoek naar de mogelijkheden van een andere vormgeving van het
btw-identificatienummer.

40

Kamerstukken II 2017/18, Aanhangsel 1956.
Antwoord van Staatssecretaris Snel (Financiën) op vragen van de leden Van der Molen, Omtzigt en Lodders over het btw-nummer
van zelfstandigen dat het burgerservicenummer bevat; Kamerstukken II 2017/18, Aanhangsel 1841 (Kenmerk brief 2018-0000050486).
41

Onderzoeksrapport 26 juni 2018

17

3. Conclusies
De Belastingdienst is in Nederland belast met het verstrekken van btw-identificatienummers aan
ondernemingen. Aan zelfstandigen met een eenmanszaak (veelal zzp’ers) wordt een btwidentificatienummer toegekend dat grotendeels bestaat uit het BSN van de betreffende ondernemer.
De minister van Financiën is de verwerkingsverantwoordelijke voor deze verwerking van persoonsgegevens.
Op grond van artikel 46 van de UAVG is voor dit gebruik van het BSN, dat niet strookt met het doel van het
BSN en dat evenmin noodzakelijk is in het kader van de uitvoering van de taak van de Belastingdienst, een
expliciete wettelijke grondslag vereist. Echter, deze expliciete grondslag ontbreekt.
Dat betekent dat het gebruik van het BSN in btw-identificatienummers van zelfstandigen met een
eenmanszaak door de Belastingdienst in strijd is met artikel 46 van de AVG. Deze verwerking is voorts in strijd
met artikel 5, eerste lid, onder a van de AVG en artikel 6, eerste lid, van de AVG.

Autoriteit Persoonsgegevens
Voor deze,

mr. drs. G.N.J.A. Bukkems
Directeur Klantcontact en Controlerend onderzoek

Onderzoeksrapport 26 juni 2018

18

Contactgegevens
Bezoekadres
(alleen volgens afspraak)
Bezuidenhoutseweg 30
2594 AV DEN HAAG
Let op: bij bezoek aan de Autoriteit Persoonsgegevens moet u een geldig identiteitsbewijs laten zien.
Postadres
Postbus 93374
2509 AJ DEN HAAG
Telefonisch spreekuur
Op onze website autoriteitpersoonsgegevens.nl vindt u informatie en antwoorden op vragen over de
bescherming van persoonsgegevens. Heeft u op deze website geen antwoord op uw vraag gevonden?
Dan kunt u contact opnemen met de publieksvoorlichters van de Autoriteit Persoonsgegevens tijdens
het telefonisch spreekuur via telefoonnummer 0900-2001 201. De publieksvoorlichters zijn bereikbaar
op maandag, dinsdag, donderdag en vrijdag van 10.00 tot 12.00 uur. (5 cent per minuut, plus de kosten voor
het gebruik van uw mobiele of vaste telefoon).
Persvoorlichting
Journalisten en redacteuren kunnen met vragen terecht bij de woordvoerders van de Autoriteit
Persoonsgegevens via telefoonnummer 070-8888 555.
Zakelijke relaties
Bent u een zakelijke relatie van de Autoriteit Persoonsgegevens, zoals een leverancier, dan kunt u ons
telefonisch bereiken via telefoonnummer 070-8888 500.

Over de Autoriteit Persoonsgegevens
Iedereen heeft recht op een zorgvuldige omgang met zijn persoonsgegevens. De Autoriteit Persoonsgegevens houdt toezicht op de
naleving van de wettelijke regels voor bescherming van persoonsgegevens en adviseert over nieuwe regelgeving.

