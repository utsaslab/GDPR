Mokslo metų pradžios šventė aktuali daugeliui – vieni su nerimu pasitinka rugsėjo pradžią, kiti jos laukia su džiugesiu ir pakylėta nuotaika. Dalyvavimas ugdymo procese neabejotinai susijęs su asmens duomenų tvarkymu, kuriam taikomos ir Bendrajame duomenų apsaugos reglamente įtvirtintos taisyklės. Pirmiausia svarbu atkreipti dėmesį, kas mokymosi procese laikoma asmens duomenimis. Asmens duomenys – bet kokia informacija apie žmogų, kurio tapatybė nustatyta arba kurio tapatybę galima nustatyti. Ši informacija gali būti pateikiama raidėmis, skaičiais, grafiniu, fotografiniu vaizdu, garsu, telefonu ir kitomis formomis. Taigi, moksleivio asmens duomenys būtų, pavyzdžiui, vardas, pavardė, gyvenamosios vietos adresas, asmens kodas, įvairūs identifikacijos numeriai, telefono numeris, sveikatos informacija, atvaizdas, tėvų ar globėjų informacija.Kalbant apie moksleivių asmeninę informaciją, privataus gyvenimo neliečiamumas neretai dar aktualesnis už įvairius asmens duomenų apsaugos aspektus. „Moksleivius, dar augančias ir besiformuojančias asmenybes, priskirtume jautresnei asmenų grupei, todėl turime ypač pagarbiai ir atidžiai elgtis su jų duomenimis, pavyzdžiui, informacija apie sveikatą, socialinę padėtį, kad nepažeistume jų privatumo ir orumo, “ – sako Valstybinės duomenų apsaugos inspekcijos vadovas Raimondas Andrijauskas.Tvarkant moksleivių asmens duomenis turėtų būti nustatytos specialios priemonės, užtikrinančios, kad asmenys, dalyvaujantys tvarkant asmens duomenis, būtų tinkamai informuojami apie savo pareigą laikytis konfidencialumo. Praktikoje neretai pasitaiko atvejų, kad visos klasės moksleivių tėvai gauna bendrą klasiokų sąrašą su vardais, pavardėmis, adresais ir kita informacija. Mokykla yra atsakingas už tai, kad būtų laikomasi Bendrojo duomenų apsaugos reglamento ir turi tvarkyti asmens duomenis tokiu būdu, kad, taikant atitinkamas technines ar organizacines priemones, būtų užtikrintas tinkamas asmens duomenų tvarkymas ir saugumas. Taigi, jei mokytojui svarbu pasitikslinti, ar turima informacija apie mokinį yra teisinga, kiekvieno mokinio tėvams ar globėjams derėtų pateikti tik su jo vaiku susijusią informaciją, o ne visos klasės sąrašą.Dalis su mokymusi susijusio gyvenimo neabejotinai vyksta ir skaitmeninėje erdvėje, todėl mokyklos administracija ir mokytojai asmeninę informaciją, tokią kaip prisijungimo vardai ar slaptažodžiai, turėtų pateikti kiekvienam vaikui asmeniškai, o ne bendrą sąrašą visai klasei. Galybei adresatų išplatinta konfidenciali informacija gali sukelti neigiamų pasekmių. Pavyzdžiui, nekaltas papokštavimas prisijungus prie kito vaiko elektroninių pratybų, gali virsti patyčiomis, sukelti psichologinių problemų, o pačiam pokštautojui ir jo tėvams tapti problema dėl pasisavintos kito vaiko tapatybės.Lietuvoje pradėjus taikyti Bendrąjį duomenų apsaugos reglamentą netrukus vyko moksleivių išleistuvės ir geriau pasigilinusi į duomenų apsaugos temą švietimo įstaigų bendruomenė ėmė dvejoti, ar galima vaikus pakviesti vardu ir pavarde atsiimti atestato, renginio plakate paskelbti renginio dalyvius. Šiuo atveju svarbu atkreipti dėmesį, kad su mokymosi procesu susijęs asmens duomenų tvarkymas mokyklose ir kitose ugdymo įstaigose vyksta sutarties su mokiniu ar jo tėvais, globėjais pagrindu. Kitaip yra su mokymosi procese nebūtinų asmens duomenų tvarkymu. Pavyzdžiui, fotografavimas ar filmavimas renginių metu ir vėliau tokių duomenų skelbimas švietimo įstaigos tinklalapyje, socialinio tinklo paskyroje, mokyklos skelbimų lentose ir kitoks tvarkymas gali būti vykdomas tik su sutikimu.Pastebime, kad duomenų apsaugos reforma jau atnešė teigiamų pokyčių į mokyklų ir kitų ugdymo įstaigų gyvenimą, o pasitaikančias situacijas dėl asmens duomenų tvarkymo, kuriose ugdymo įstaigoms reikėtų pasitempti, padės spręsti duomenų apsaugos pareigūnai. Valstybinės duomenų apsaugos inspekcijos duomenimis, Bendrajame duomenų apsaugos reglamente numatytą pareigą paskirti duomenų apsaugos pareigūną Lietuvoje jau yra įgyvendinusios apie 300 švietimo įstaigų.Pradedant naujus mokslo metus švietimo bendruomenę raginame jauniems žmonėms geru pavyzdžiu ugdyti pagarbą asmens duomenų ir privatumo apsaugos teisėms, kurios ilgainiui taps savaime suprantama vertybe. 