Startuoja Lietuvos mokyklų registracija į ketvirtąją Nacionalinę teisinių žinių olimpiadą. Olimpiados organizatoriai ir vėl pakvies moksleivius ir visuomenę pasitikrinti savo teisines žinias. Šių metų naujovė – siekis atskleisti glaudų teisės ryšį su technologijomis, o asmens duomenų apsauga – neatsiejama nuo jų. 2019 m. ketvirtąjį kartą organizuojama Nacionalinė teisinių žinių olimpiada. Neatsitiktinai nauju projekto partneriu tapo ir Valstybinė duomenų apsaugos inspekcija. Šių metų olimpiados akcentas – teisė ir technologijos, o asmens duomenų ir privatumo apsauga – tai pamatinės žmogaus teisės, neretai vadinamos ir skaitmeninėmis, nes yra ypač aktualios, kai asmens duomenys naudojami elektroninėje erdvėje.Valstybinės duomenų apsaugos inspekcijos direktorius Raimondas Andrijauskas atkreipia dėmesį, kad ir pačių mokyklų kasdienybė neatsiejama tiek nuo technologijų panaudojimo, tiek asmens duomenų tvarkymo: „Moksleiviai, jų tėvai ir mokytojai naudojasi elektroniniais dienynais, bendrauja elektroniniais laiškais, yra susikūrę grupes socialiniuose tinkluose, kur dalijasi aktualia informacija, nuotraukomis ir vaizdo įrašais. Technologijos neatsiejama mokyklų gyvenimo dalis, todėl džiaugiuosi, kad prisijungėme prie šios iniciatyvos. Taip galime paskatinti mokinius labiau domėtis asmens duomenų ir privatumo apsaugos temomis, nes jų išmanymas glaudžiai siejasi su kiekvieno jauno žmogaus asmens duomenų saugumu, apskritai saugumu, gerove ir ateitimi, pavyzdžiui, planuojant savo profesinę karjerą.“Privatumo apsaugos svarba akcentuojama net Lietuvos Respublikos Konstitucijoje. Nacionaliniai asmens duomenų apsaugos aspektai įtvirtinti Asmens duomenų teisinės apsaugos įstatyme, kuris Lietuvoje galioja daugiau kaip 20 metų, bei kituose teisės aktuose. O ypač svarbu atkreipti dėmesį į Lietuvoje ir kitose Europos Sąjungos valstybėse narėse 2018 m. gegužės 25 d. pradėtą taikyti Bendrąjį duomenų apsaugos reglamentą – iš esmės peržiūrėtas ir atnaujintas asmens duomenų apsaugos taisykles, kurios pritaikytos ginti mūsų teises dėl technologijų įsigalėjimo pakitusiame pasaulyje.Kovo 6 dieną pradedama Lietuvos mokyklų registracija dalyvauti Nacionalinėje teisinių žinių olimpiadoje. Pirmasis olimpiados etapas vyks mokyklose bei gimnazijose. Jo metu mokiniai atsakys į iš anksto paruoštus testo klausimus. Geriausiai atsakę bus pakviesti į antrąjį finalinį olimpiados etapą, kuris vyks balandžio 12 dieną Vilniuje, Mykolo Romerio universitete. Daugiau informacijos apie Nacionalinę teisinių žinių olimpiadą. 