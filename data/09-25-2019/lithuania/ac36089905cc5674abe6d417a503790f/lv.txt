2019 m. kovo 18 d. Valstybinės duomenų apsaugos inspekcijos direktorius Raimondas Andrijauskas kartu su dar 9 Lietuvos institucijų atstovais pasirašė bendradarbiavimo memorandumą, siekiant operatyviai numatyti ir efektyviai suvaldyti galimas rizikas Fintech srityje.Kartu su Valstybinės duomenų apsaugos inspekcijos direktoriumi Raimondu Andrijausku parašus ant memorandumo dėl bendradarbiavimo ir keitimosi informacija valdant rizikas finansinių inovacijų ir finansinių technologijų srityje taip pat sudėjo finansų ministras Vilius Šapoka, vidaus reikalų ministras Eimutis Misiūnas, Lietuvos banko valdybos pirmininkas Vitas Vasiliauskas, Specialiųjų tyrimų tarnybos direktorius Žydrūnas Bartkus, Finansinių nusikaltimų tyrimo tarnybos direktorius Antoni Mikulskis, Lietuvos policijos generalinio komisaro pavaduotojas Edvardas Šileris, Valstybinės mokesčių inspekcijos viršininkė Edita Janušienė, VĮ „Indėlių ir investicijų draudimo“ direktorė Aurelija Mažintienė.„Mums, kaip asmens duomenų apsaugos priežiūros institucijai, labai svarbu glaudžiai bendradarbiauti su kitomis institucijomis stebint Fintech sektoriaus veiklą, nes čia tvarkomi ypač jautrūs asmenų duomenys, todėl manau, kad šis bendradarbiavimo memorandumas bus reikšmingas užtikrinant asmenų teises Fintech veikloje“, – teigia Valstybinės duomenų apsaugos inspekcijos direktorius Raimondas Andrijauskas.Daugiau informacijos galite rasti Finansų ministerijos pranešime spaudai.